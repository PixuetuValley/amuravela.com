 +++
draft = false
date = "2017-06-29T12:00:00+02:00"
publishdate = "2017-06-29T12:00:00+02:00"

title = "L'Amuravela 2017"

description = "El sermón de L'Amuravela de 2017 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

Bonus ya filicis días\
¡Almiranti! qu’ aquí tamus\
lus pixuatus, lus caizus,\
forasterus y’ aldianus,\
pa rinditi pleitisia\
ya filicitati ‘l Santu.\
Dispuás de la prusición\
desde magar de lus tiampus,\
baxamusti a la Ribera\
pa qu’ iscuchis el rilatu,\
asperandu nun si armi\
comu pasou l’outru añu,\
por cuntar cuatro verdadis\
qu’ algunus nun lis gustarun,\
pos vou dicir una cousa\
pa deixar cierrau el casu:\
“¿Pa que ya L’Amuravela\
sinón pa falati claru?,\
lu malu, pa que s’inmiandi\
ya lu bonu pa alaballu.\
Si algunus tan disconformis\
ha ser que nun son pixuatus,\
piansan que por nun dicillu\
non has ver Tú lus intuartus”\
Istu, nun lu isquirbi yo,\
feixulu Elvira Bravu,\
ahí teneis la miruteca\
pa’l que quera comproballu,\
pos desdi siampri en Cuideiru\
si falou altu ya claru\
ya miantras yo te aquí inriba\
esu vou siguir faciandu.

Dichu istu Santu Hermosu,\
vou imprimar pol cumianzu,\
igual que fixi cuntigu\
vou facellu con San Pablu,\
dandui las filicidadis\
ya mañana cilibrallu\
con misa sacramental\
ya bian alzombrau el sualu\
con floris ya espadaña,\
comu fan en outrus puablus\
cuando sal la prusición\
co’l Santisimu portandu.\
Si escasu a San Pablín\
vamus a filicitallu,\
anqui nun te aquí delantri\
con todus lus demás Santus,\
pos vistius de pixuatus\
lus niñinus ya avezaus,\
tamián hemus festejallu,\
-qu’esti añu si hay pirmisu\
pa tar na Plaza bellandu-\
ya fairemus una misa\
po lus mariñeirus muartus.

Tocami agora cuntati\
lu que venu sucidiandu,\
prencipalmenti na mar\
que ya’l asuntu más nuastru,\
novedades, más bian poucas\
rispitivi al outru añu,\
lu mijor ya que nun hubu\
nin temporalis nin viantus\
que nus fixaran parar\
o isgorromblaran el puablu.

La costera de caballa\
feixusi sin sobresaltus,\
anque omentarun el cupu\
sigui risultandu iscasu,\
cabamusla en un tris tras\
sin apenas dar cumianzu,\
pasa xustu lu cuntrariu\
que socedi co lus vascus\
que la tirminan ¿güisti?\
ya unda lis sigui sobrandu,\
¡comu entendí ista xanti\
lu del cupu, Patrón Santu!\
pos hasta en lus pirsupuastus\
lu tuviarun niguciandu,\
ista vez nun foi por pesca\
sinon pa rapar más cuartus,\
pos comu Rajoy ta coxu\
fan de muleta lus vascus.

Nusoutrus pa protestar\
a Madrí nus displazamus,\
pos la pesca artesanal\
n’el ulvidu tan deixandu,\
asina que xuntu a  outrus\
allí nus manifestanus,\
n’el Yuntamiantu ista vez…\
outra más que si lluciarun,\
pos en ver d’ acumpañanus\
un plenu ixtraurdinariu\
n’ista ucasión convocarun,\
nun tuviarun ni el detalli\
pa ayudanus en lus gastus,\
de rinunciar a las diatas\
que por acudir cobrarun.

De la mirluza nu hay quexa,\
abondu bian la pescamus,\
ya anque nun vei altu el preciu,\
comu nus acostumbramus,\
vamus a poucu ya poucu\
saliandu a floutu del añu.\
El porcebi, bian tamián,\
anque hay que tar vigilandu,\
pos salinnus lus furtivus\
pur-u quiara pa arrobanus\
ya esu a nusoutrus ¿guais?\
nun nus ta binificiandu,\
pulpu nun garramus muchu\
peru vendeusi caru,\
asina que comu ves\
algu si vei arranchandu,\
anque na más que nus valga\
pa ir saliandu del pasu.

Las navidadis allegris\
con vellancicus sonandu,\
peru Jaimi, pogramou\
mal a  la hora de parallus,\
nusoutrus durmimus poucu,\
peru la Virgin llavandu\
toda la nuachi pasou\
ya entre curtina y curtina,\
tamián si tuvu peñandu,\
San José foisi p’al tunil\
pa ver lus peixis bibiandu,\
si llegara ser po’l día,\
atopaba a Hugu guiandu\
algún grupu de touristas\
a lus que taría enfuyandu.\
L’árbul n’el mediu la Plaza\
outra vez tuvu muy guapu,\
las bolas n’ista ucasión\
de roju astinción punxamus,\
p’al añu que vian, siguru\
que de naranja han tocanus,\
las moradas de momento\
puadin siguir asperandu.

Comu todu hay que dicillu,\
lu mesmu bonu que malu\
la illuminación pasabili,\
isti añu mijorarun,\
asperu faigan lu mesmu\
co las bumbillas del puablu,\
¡siguimus a media lluz!\
¡paez  nun quiarin que veamus!\
una cousa ya nun ver\
ya outra que seamus ciagus,\
lus forasterus, nun sabín\
qu’al ir la marea pa baxu,\
todas las cousas, Patrón,\
acaban siampri aflotandu.

Tuvu muy guapu tamián\
en Navidá, el cunciartu,\
lus corus van lus d’aquí,\
esu siampri hay qu’alabayu\
ya con Avanti Cuideiru\
tamián tuviarun rifuarzu.\
El nacimiantu vivianti\
a la puarta el Yuntamiantu\
risultou un pocu probi\
ya algu desanxelau,\
dibirían de ponellu\
aú siampri lu fixamus,\
que y’a la puarta la Ilesia\
por ser un llugar más santu.

Lus de La Troza outra vez\
armarunla por el puablu,\
gulviarun a urganizar\
lus vellancicus pixuatus\
que la verdá San Pidrín\
¡dati gustu iscuchallus!\
pos siampri vianin rifuarzus\
de muxicus avezaus,\
bian dirixius pur ciartu\
por el miou apuntador,\
qu’ha pidimi omentu sualdu\
desque co la Banda Llanis\
tuvu en Nuava York tronfandu.

La vispura de lus Reis\
la Cabalgata tuviamus,\
co las gueitas de Cuideiru\
ya abondu acumpañamiantu\
de niñinus, de pastoris\
ya Laurianin de romanu,\
a la puarta de la ilesia\
lus del Urianti falarun\
ya dispuás n’el Yuntamiantu\
ripartiarun lus rigalus,\
ista custumi, Patrón,\
qu’invintarun l’outru añu,\
paemi nun ya lu mijor\
comu exemplu de ripartu.

Tampoucu eran las terrazas,\
prumitiarun arreglayu,\
peru unda siguin igual\
que taban el outru vranu,\
siguramenti Patrón\
a alguin tan binificiandu,\
ya nusoutrus siguiremus\
sin ispaciu pa pasianus\
ya tamián dandunus cuanta\
quian manda n’istu n’el puablu,\
pa nun llevantar más polvu …\
nun vou a siguir falandu.

Quixara filicitar\
porqui lu mirez el casu,\
a Mariani, po lu abondu\
que si desta trabayandu\
ena nuasa Bibliuteca,\
foi por esu qu’ isti añu\
de la AMPA l’ Estitutu\
con todu miricimiantu\
el sou Deploma d’Honor\
a ella i lu otorgarun.\
Paez que anda en racha,\
pos tamián  l’ añu pasau\
un María Muliner\
de Coltura si lu diarun,\
de premiu, un loti de llibrus\
que munchu bian nus viniarun,\
asperemus nun si añaguin\
po las goteras del teau,\
que cuandu lluavi, San Pedru,\
hay qu’andar a calderaus,\
o leer con salvavidas\
pa nun morrer afogaus.

Lu qu’agora llaman “jalogüi”,\
-que de magar de lus tiampus\
en Cuideiru ya n’Asturias\
lu viníamus cilibrandu,\
en’a Nuachi de las Ánimas\
ya co la Guastia pasiandu-\
tuvu abonda animación,\
desfracis que mitían miadu\
ya p’al tunil del terror\
iba un xintiu disiartu.\
De lus minús pa comer\
casi mijor nin ti falu,\
la cumida taba rica\
ya bian sirvida n’el platu\
¡peru daba noxu güir\
lus nomis que lis punxarun!

Istu son modas, Patrón,\
de lus nurtiamiricanus,\
que al garranus de sicultri\
van poucu a poucu mitiandu,\
sinón unvian al exércitu\
ya tirminanti invadiandu.\
Yo po’l mandamás que tianin\
nun pongu la manu en fuau,\
si antis taba Obama\
piansu qu’agora pior vamus,\
muy humanu nun paez\
¡si hasta tian nombri de patu!\
Tú prucura nun gurgutiar\
que ti pon un muru en Cialu,\
asperemus nun la armi\
co’l lloucu norcoreanu,\
que con tirasi una bomba\
siampri tan amenazandu,\
ya Putín pa nun ser menus\
diz que ta outra frabicandu,\
vou dicilis una cousa\
por si mi tan iscuchandu,\
siampri en Cuideiru hubu bombas\
ya nun vamus prisumiandu.

Nin prisumimus tampoucu\
de las dos bodas del añu,\
la d’Estefania ya Kiku,\
-nin ella ya la de Mónacu,\
nin el yá el que tas pensandu-\
cilibrousi en Yuntamiantu,\
que con redis n’as paredis\
taba muy guapu adornau,\
todu istilu mariñeiru\
comu correspondi al puablu,\
la novia vistía un traxi\
de mudistu afamau\
ya de rivista paician\
que iban lus envitaus,\
amás, nadi li impidiu\
que falara en pixuatu.\
La outra foi la de Firiu\
que golveu dai el si quiaru,\
ista, diantru de la Ilesia\
a Catalina de nuavu,\
dicinsi bodas de ouru\
dispuás de cincuanta añus,\
cantarunlis lus del coru\
ya todu tuvu bian guapu.

Agora que tan en tourismu\
prumucionandu isti puablu,\
dibirian avisar\
en lus cartelis, de pasu,\
que si si metin pa Pozu\
ya’l camín intivocau,\
pos ya cuntamus dos cochis\
que van escalera abaxu,\
por culpa’l navegador\
qu’agora llevan lus autus,\
si escasu, bian que pudian\
ir pa Santana disviaus,\
pos tanta xanti ha vininus\
isi añu por el vranu,\
qu’hemus tener que marchar\
de Cuideiru lus pixuatus,\
ya un falar por nun callar,\
que de magar de lus tiampus\
a todus lus forasterus\
muchu bian lus ricibiamus,\
inclusu lus bautizamus\
co’l agua la Fonti’l Cantu.

Tamián en Semana Santa\
abondus nus vesitarun,\
caeu n’el mes d’abril\
ya acompañounus el tiampu;\
aú nus acompañan poucu\
ya saliandu co lus Santus,\
vamus en las prusicionis\
con el pirsunal iscasu,\
imprimandu comu siampri\
por el Dumingu de Ramus\
con bindición de las palmas\
ya lus niñinus bian guapus,\
el xuavis foi el Calvariu\
co’l nuavu horariu cumpliandu\
ya po la xanti, paez\
que co’l cambiu acertamus,\
peru pa’l añu que vian\
el cambiu si has de notallu,\
pos vou dicibus aqui,\
istu con gran sintimiantu,\
que ya teu sostitutu\
pa ichalu el próximu añu,\
toy siguru que Pidrín\
vei facellu con aciartu,\
ayuda nu ha de faltali\
que ta Santiagu abicandu,\
has tenellu a la tou vera\
acompañanduti en cialu.\
El sirmón del Desenclavu\
cunsiguiu mucionanus\
ya el Santu Intiarru dispuás,\
todu istu en Viarnis Santu,\
el sábado La Vixilia,\
las Venias en sin un fallu\
ya chocolati calianti\
pa ir bellar al Puartu Nuavu,\
que la Fiasta el Pescador\
allí nus taba asperandu.

Ven p’acá, Santu Patrón,\
será ciartu o toi suañandu,\
¿istu de la currución\
ya verdá que tá pasando?\
ya impusibili que haiga\
tantu lladrón pur-í sualtu,\
si ti lus teu que nomar\
nun da pa más el rilatu,\
pos hailus que inclusu tan\
a la vez en varius casus,\
vou imprimar por algunu\
¿qué ti paez lu de Ratu?\
¡si hasta cuandu era menistru\
dicían taba arrobandu!\
siampri si dixu, miou probi,\
que lu que ya heredau\
nun ti fai falta comprallu\
¡bian que aprendeu del gualu!\
siguru qu’iba inucenti\
cuandu lu  encarcelarun.

Urdangarín ya la Infanta\
pur fin ya fuarun xuzgaus,\
ella, probi, nun sabia\
lu que el homi taba armandu\
ya muchu menus tuvía\
d’agú salían lus cuartus,\
asina que la deixarun\
salir llibri ya sin cargus\
¡ta vistu … nun era Elena\
la que llavaba más blancu!\
él nun tuvu tanta suarti\
ya saliu condenau,\
peru anda llibri por Suiza\
en bicicleta pasiandu,\
¿acasu tara d’entrenu\
por si hay que salir curriandu?\
a nun ser qu’antis priscriba\
ya nun haiga qu’encarcelallu,\
tal paez que algunus xuacis\
na más tan de un solu llau,\
si allegara  ser un probi\
taba en prisidiu pechau.

¿Quiaris qu’agora falemus\
del partiu del Gubiarnu?\
faelu de la upusición\
paemi ya perder el tiampu,\
igual que lu piardin ellus\
si nun si puanin d’alcuardu,\
una mución de cinsura\
nun nus arregla el intuartu,\
pa gobernar, tan las urnas,\
lu outru son solu cuantus,\
sobrimanera, Patrón,\
si el arroz si vei pasandu.

Anque pasasi, pasasi,\
ya’l numeru d’imputaus,\
que cada día, San Pedru,\
unu nuavu vei saliandu,\
¿comu si puadi ixplicar\
todu lu que arrobarun?\
si ubligan a devolvellu\
somus todus potentaus.\
Puliticus, empresarius,\
banquerus ya sindicatus,\
naidi si llibra de esta\
¡son muy golosus lus cuartus!\
Gurtel, Púnica, Canalis…\
son solu algunus casus,\
aquí el Marea ya a Villa\
qu’agora lus tan xuzgandu,\
tamián la Uperación Hulla\
que andan invistigandu,\
más bian Bulla, diría yo,\
po’l fedor que ta dexandu.

Sin falar de lus Pujolis\
¡qu’istu si ya pa istudiallu!\
tianin madri supiriora\
de conventus, nin ti cuantu,\
ya hasta hay un capillán\
pa manexar bian lus cuartus,\
siguru que cuandu rezan,\
nun si dirixin al Cialu,\
ellus fainlu al Paraisu\
pos tianin el pasu francu.

España, nun ya curruta,\
dixu el outru día Marianu,\
teu que dali la razón\
porque istu ya bian ciartu,\
corrutas son las prisonas\
que nus vianin gobernandu\
ya lus partius que tan\
lus xuacis invistigandu.

Agora pa protestar\
una noveda sacarun,\
pasiar en autocar\
po las ciudadis ya puablus,\
fuarun lus de faiti güir\
lus primeirus que saliarun,\
ya dispuás pa nun ser menus\
Pablu con el tramabus,\
¡pa faesilu mirar!\
outru ricurriu fixarun.\
Mijor el del Padri Ángel\
¡isti si foi un aciartu!\
que una barbiría móvil\
ponxu, pa ir afeitandu,\
¡pelu quedanus ya poucu\
que bian nus lu tan tomandu!\
Anqui pa cortallu aquí\
outra n’el Cruci punxarun.

Nun piansis qu’el mundu ta\
munchu mijor qu’aquí tamus,\
pos siguin lus tirruristas\
islamistas atentandu,\
nun is da más sean niñinus,\
homis, muyaris o viayus,\
dicin tan en guerra santa\
ya que Alá lus ta mandandu,\
paemi nun ya verdá\
¡todu lu tan enventandu!\
sisinar en nombri de Dios\
ya cousa de lus humanus,\
nin la Biblia, ni el Corán,\
diz que nus teamus matando.

Lus inguilis comu siampri\
outra vez más la liarun,\
n’esta ucasión con el “beisi”\
qu’en referéndum votarun,\
quiarin marchasi d’Uropa,\
pa m’idea nunca tuviarun\
na más que p’aprovechasi\
de todu lu que pudiarun,\
pos sabis lu que ti digu,\
por mí, las de Villadiagu,\
si antis pagan lu que debin\
en garrar ya tan tardandu.

Algu asina tan aquí\
lus catalanis quiriandu,\
separasi de nusoutrus\
ya faer un estau nuavu,\
lu que tan faciandu ya\
a lu tontu gastar cuartus\
ya co la pacencia nuastra\
tan algunus acabadu,\
pos en prensa, radiu, tele,\
nun aparan machacandu,\
paez que nu hay outra cousa\
más emportanti, miou Santu,\
pos vou a dicilis yo\
de que puadin ir falandu:\
de Convergencia, el Palau\
o el famosu tres pur ciantu.\
Si quiarin desconectasi\
qu’apaguin la lluz tempranu,\
que si pongan a durmir\
ya que tengan bonus suañus.

¡Que barbaru lu del rey!\
a Xuan Carlus mi rifiaru,\
comu li diara po’l circu\
hasta i crician lus nanius,\
agora qu’el probi garrara\
co la adicación discansu,\
lus asuntus de muyaris\
quedaruni al discubiartu,\
yo nun digu que fixara\
lu que quixara co’l cuarpu,\
peru pagandulu él\
ya non co lus nuastrus cuartus.

Cuntareiti qu’en fugol\
outra vez foi un frescasu,\
ya en Urovisión tamián,\
ganamus l’últimu puastu,\
ni el Uviadu ni el Sportin\
una alligría nus diarun,\
el primeiru nun subiu\
ya’l sigundu pa’l infiarnu,\
asina que al tar lus dos\
en la sigunda xugandu,\
lu que tinemus siguru\
ya ‘l derbi pa isti añu.\
El Marinu outra vez\
aguantou comu un cosacu\
ya hasta rigateou fuara,\
que cuasi queda sin campu.\
Haberá que filicitar\
ya dalis un fuarti aplausu,\
a lus niñinus que tan\
en el Valdreu xugandu,\
ganarun la Uviadu Cup\
ya dispuás el campiunatu,\
ya ’l Madrí, que golveu ganar\
la Champium tamián isti añu.\
Lus pitus na Copa ‘l Rey\
que al hinu li didicarun,\
viniandu d’aú vianin ¿guais?\
casi val más nin nombrallu,\
lu cuntrariu que a Nadal,\
que bian hay qu’emponderallu.

Tinía pensau falati,\
¡de lu bonu, por supuastu!\
sobri las obras ya  llogrus\
que feixu el Yuntamiantu,\
peru comu ellus si ucupan\
en facebu de colgallu,\
nun vou ripitillu yo\
pa asina nun cansavus,\
mijor puadu enumerati\
lu que ellus ulvidarun\
sigui tandu la viñeta,\
cara comu l’outru añu,\
lu del agua pa beber\
unda nun lu arriglarun,\
en Sotu nun ven la teli\
en cuantis que asopla el viantu,\
si aparecin vertederus\
culpan al amu del prau,\
solu si ve el puablu llimpiu\
cuandu ta próximu ‘l vranu,\
en sin falati d’ impuastus\
que bian lus tamus pagandu,\
de la ordenanza tirrazas\
paemi que si ulvidarun\
ya pa jiringar las fiastas\
sacarun un bandu nuavu,\
¿ya aú tá la relación\
de lus puastus de trabayu?\
güi yo que pa facella\
gastaransi bonus cuartus,\
pa m’idea, San Pidrín,\
la rispuasta ta en el viantu,\
comu todas las que dan\
cuandu alguin vei priguntandu,\
pos por sistema contestan:\
nu i competi al Yuntamiantu.

Vou agora co las fiastas,\
qu’esti añu urganizarun\
unus valiantis que mirecin\
lis deamus un fuarti aplausu,\
po lu menus San Pidrín\
istus son xanti del puablu,\
a ver si al añu que vian\
si caban más arrimandu\
ya fan una Cumisión\
pa trabayar con más tiampu,\
las orquestas outra vez\
pa la Plaza ritornarun,\
asina que hemus bellar\
hasta que rivianti ‘l cuarpu,\
sin que las “fuarzas por ordin”\
tengan que vinir a ichanus\
ya tamián co las charangas\
nus iremus animandu,\
las misas ya prusicionis\
igual que todus lus añus,\
pos pa esu lus cofradis\
abondu si tan destandu,\
haberá xuaus pa niñinus,\
bautizu na Fonti’l Cantu,\
-fairemus un futucul\
que bian guapa la deixarun-\
ya lus fuaus d’artificiu\
pagaus por el Yuntamiantu,\
istus saliran baratus,\
pos las chispas saltan diantru.

Vou tomar l’últimu aliantu\
pa ir tirminandu el rilatu,\
ya piditi que protexas\
comu siampri a lus pixuatus,\
lu mesmu en tiarra, na mar\
ya cuandu teamus nel cialu,\
pur ciartu, tianis a dos\
al tou llau guay iscuchandu,\
que al apuntador ya a mi\
nus lus llevasti l’ outru añu,\
asina que comu soy\
el que ta mandandu el barcu\
en el nombri de lus dos\
un besu lis unviamus.\
Tamián quiaru ricordar\
porqui lu mirez el casu,\
a Don José Luis el mélicu,\
que al ser pixuatu adotau\
dexariasi el pasu francu,\
amás cunvianti tenellu\
por si un día ti ponis malu.

Preparati,  qu’ agora vou\
dati lus vivas bian altus,\
por si nun mi güis bian\
pos nun pirdonan lus añus,\
¡Viva  el primeiru San Pedru\
por ser el patrón del puablu!\
¡Viva San Pablu dispuás,\
que abondu lu cilibramus!\
¡Ya que viva San Pablín,\
que ya solu santu nuastru!\
¡Viva San Antoniu Hermosu\
patronu de cilibatus!\
Comu Jaimi ya icho moza,\
tian qu’ir cambeandu de santu.\
Pa que guii a lus piligrinus\
¡damusi un viva a Santiagu!\
¡Ya outru a la Virgin del Carmin,\
qu’en la marina tian rangu!\
¡Viva tamián la de Fátima,\
que anda de cumpliañus!\
ya pa festejai lus cian,\
vesitoula el Padri Santu,\
¡Vivan lus Santus ya Santas\
que ti tan acompañandu!\
¡Vivan las otoridadis\
que trabayan por el puablu!\
¡Vivan lus xuacis que tan\
la currución pirsiguiandu!\
¡Vivan todus lus que tan\
guay el sirmón iscuchandu!\
ya a lus que nun puadin tar\
¡un viva tamián lis damus!\
Ya unda que teu fuarza\
antis que sequi el gargualu,\
vou ricitati la copla\
que lus pixuatus llevamus\
mitía nel corazón\
ya siampri ti didicamus:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMAS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!