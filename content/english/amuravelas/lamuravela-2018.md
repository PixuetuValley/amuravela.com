 +++
draft = false
date = "2019-12-12T23:59:59+02:00"
publishdate = "2019-12-12T23:59:59+02:00"

title = "L'Amuravela 2018"

description = ""

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

En el nombri de Jesús\
ya la Virgin Soberana,\
vou ichar L’Amuravela,\
comu San Pedru asperaba.

Bonus lus tengas Patrón\
aquí nus tianis de nuavu,\
sin apenas danus cuanta\
foisinus pasandu ‘l añu\
ya comu’l que nun quiar la cousa\
outra vez de fiasta tamus:\
las pixuatas, lus pixuatus,\
aldianas, aldianus,\
las caizas, lus caizus\
de la Telaya, el Telayu\
las de Poza, lus de Pozu\
asturianas, asturianus\
forasteras, forasterus…\
comu todu hay que nombrallu\
masculín ya fimininu,\
anqui sea istrupiandu\
de la llingua el dicionariu,\
ichasi, Patrón, más tiampu\
saludandu al respetabili,\
que esplayanduti diciandu\
lu que ya más emportanti,\
asina que  vou deixallu,\
pos sinón paemi a mi\
que nun imprimu’l rilatu.

Lu primeiru, Almirati,\
filicitavus el Santu,\
a Ti comu Patrón nuasu\
iligíu por el puablu,\
¡mira lus añus que fai\
que ya eramus democráticus!\
a San Pablu, porqui siampri\
ti tuvu acompañandu,\
y’anqui aquí lu cilibremus\
con un día de ritrasu,\
nun tian menus emportancia\
nin ta faltu de boatu,\
tian misa sacramental\
ya prusición co lus Santus,\
pa San Pablín, siampri hay algu\
¡que pa esu lu enventamus!\
sirvi pa cierrar las fiastas\
ya danus pasu al descansu.\
Agora que ya tais todus\
co’l día filicitau\
vou imprimar a cuntati\
los socesus que tuviamus,\
desdi’l San Pedru pasau\
hasta esti n’el que tamus,\
pon la orea bian atenta\
que vas quedar asorau.

Comu siampri, vei ser la mar\
lu que primeiru tratamus,\
pos anqui agora iscasea,\
foi de magar de lus tiampus\
amás del santu ya seña,\
sostentu del nuastru puablu,\
danduli el nomi a Cuideiru\
ya tamián a lus pixuatus,\
pos el que tian el Conceyu\
ya Cudillero, miou Santu,\
que nun vengan lus del monti\
a ichar a lus cortesanus,\
con cambear solu lus nomis\
nun si ya más asturianu.

Asina que pa siguir,\
comu ti iba diciandu\
lus poucus que de la pesca\
hemus de siguir viviandu,\
más dificil cada día\
todu nus lu tan puniandu,\
entre vedas, normativas,\
cupus ya outrus fandangus,\
impidinus que pa casa\
podamus llevar más cuartus.\
La caballa, sigui igual\
¡mira que lu piliamus!\
nun hay manera nin modu\
que nus omentin el plazu,\
nin nus dexin garrar más\
de lu que ya istipularun\
esus derechus hestóricus\
que nus tan pirjudicandu,\
aquí paez que la hestoria\
ya de quianis la isquirbiarun\
qu’el que riparti con arti,\
dicin que caba llevandu\
pa él siampri la mijor parti,\
miantras outrus mindigamus,\
que po lu menus nus dean\
lu que lis vian asobrandu.\
El ripartu San Pidrín,\
dibirían actualizallu\
a las cercustancias nuavas\
non a lus tiampus pasaus,\
a ver si pa outras cousas\
hay que tar mudirnizaus\
ya en lus asuntus de pesca\
manda más lu antiguau.

Güí que pa la sardina,\
andan tamián istudiandu\
que nun si puada garrar\
ni una sola en todu ‘l añu,\
pos dicin que a esti pasu\
caba disapariciandu,\
si hubiaran tomau mididas\
cuandu unda taban a tiampu…\
peru era mijor poner\
lus guayus pa outru llau\
ya pirmitir que lus grandis\
arramblaran co’l pescau.\
El uriciu, nin golellu\
nus deixarun en to’l añu,\
istu fainlu por nusoutrus\
¡asina nun nus pinchamus!\
ni al garrallus, ni al cocellus,\
nin pa comellus n’el platu.

Lu pior Santu Patrón\
ya que lus pirjudicaus,\
siampri somus lus piqueñus,\
lus grandis tianin más barcus\
ya pa saltasi lus cupus\
fan qu’estus vayan rotandu,\
tandu asina sin parada\
trabayandu todu’l añu,\
nusoutus po lu contrariu\
al cabar tamus en paru,\
peru non el biolóxicu,\
qu’ esi nun lu rigularun.

Ricibimus la vesita\
de la Consejera ‘l ramu,\
mundu rural ya ricursus\
lus naturalis llamaus,\
vamus, que prencipalmenti\
d’estu si vian ucupandu:\
la pulilla en las indianas,\
las fabas ya lus manzanus,\
el llobu, lus jabalís,\
lus osus ya hasta lus páxarus,\
y’ anqui nus apoya en todu\
en poucu puadi ayudanus,\
pos las normas pa la pesca\
Uropa las vei ditandu,\
esu si, pa que aforremus\
na Cofradía nus gastus,\
dixunus que unus panelis\
solaris vei colocanus,\
pa m’idea en Hidrulética\
tan co’l ripiru nel cuarpu,\
¡hasta güi que a unus chinus\
i la quirian ir vindiandu!

El tiampu nun si portou\
comu dibía isti añu,\
viantus, folas, temporalis\
de toda la clas tuviamus,\
pasamus de nun sacar\
lus paraguas en iviarnu,\
quedandu en sin una gota\
de agua en lus pantanus,\
a dispuás llovenus tantu\
que cuasi nus afogamus.\
En frebeiru las nevadas\
aislarun al Principau,\
¡sin siquiara proclamalla,\
la independencia tuviamus!\
en Cuideiru caeu un tronu\
que dexóu sin lluz al puablu,\
¡pensamus qu’ el fín del mundu\
si nus taba apruximandu!

Dati cuanta qu’hasta el Coru\
que siampri faía en iviarnu\
el certamin d’habaneras,\
cambearunlu isti añu\
¡venu tan bonu nuviambri\
que lu pasarun pa mayu!

A las borrascas agora\
comu a prisonas nomarun,\
ya paez  garrarun más fuarza\
que la que tinían antañu,\
desque imprimarun con Ana\
de siguidas las tuviamus,\
hasta que nus venu Hugu\
ya rompeu el mualli viayu,\
feixu un buracu tan grandi\
que de magar de lus tiampus,\
nunca viaramus tal cousa\
en la vida lus pixuatus.\
Amás in ista ucasión\
bian ceu lu ripararun,\
la verdá, tuviamus suarti\
que lu feixu el Prencipau,\
pos sinón paemi a mi\
que tábamus asperandu,\
ya quedou abondu bian\
de aparenti ya perguapu.

Pa que veas comu la pesca\
vei sin frenus cuasta abaxu,\
yá qu’el Faru de Cuideiru\
nun lu van poner más altu,\
van cunvirtillu en hotel\
pa’l que venga vesitanus,\
isti vei ser piquiñín\
ya lujosu al mesmu tiampu,\
asperemus nu haiga bluma\
cuandu is toqui tar durmiandu,\
comu is soni la sirena\
piansu nu han pegar el guayu.\
Siguramenti que agora\
el camín han riparallu,\
pos ya’l tourismo el que marca\
el rumbu que toma el puablu,\
dicíu d’outra manera:\
¡que nus tamus trasformandu!

Quiaru aquí filicitar\
a lus istablicimiantus,\
que por facellu muy bian,\
un distintivu lis diarun\
en calidá a lus distinus,\
pos desdi fai treci añus\
lu que  ofrecin al tourista\
siampri lu van mijurandu.

Agora que ya imprimei\
vou siguir filicitandu,\
quixara facellu aquí\
po’l altu cargu que i diarun\
a una cudillerensi\
de Corollus, Patrón Santu,\
llámasi Rosa Menéndiz\
ya fai poucu la nomarun\
prisidenta del CSIC,\
istu vei de deslletraus\
que a invistigar la cencia\
tan el tiampu didicandu.

Tamián a María Heres,\
cantanti mezzosopranu,\
una neña d’Uviñana,\
qu’en Alicanti cantandu\
el primer premiu ganou\
con todu miricimiantu.\
A las dos ¡amás muyaris!\
¡la noraguana lis damus!\
igual que a lus Rabanitus,\
pos diaz añus ya cuampliarun,\
mutivu po’l qu’esti mes\
un homenaxi is ficiarun.

La Navidá sigui igual\
que si fai todus lus añus,\
illuminación de crisis\
ya la música sonandu,\
el Nacimiantu n’a Ilesia\
ta comu siampri, muy guapu,\
l’árbul del mediu la plaza\
en dorau nus lu adornarun,\
agora hay bolas de sobra\
pa que vayan cumbinandu,\
aforran pidinus más\
que abondu tamus pagandu.

Sin ir más llonxi, enganchasi\
a la redi ‘l saneamiantu\
pa meteti ‘l agua en casa,\
somus el puablu más caru,\
¡ya puadi salir con fuarza\
que bian nus la tan mitiandu!

La Cabalgata de Reis\
pa vesitanus lus Magus,\
foi abondu bian vistosa,\
luju ya acumpañamiantu\
de pastoris, anxilinus\
ya lus gaiteirus tocandu,\
lus niñinus comu siampri\
ricibiarun lus rigalus,\
siguiandu la última moda,\
en diantru del Yuntamiantu.

Vou cuntati un mareaxi\
que a mi tamián mi cuntarun\
foi a la puarta la Ilesia\
ya ucurriuli a Laurianu,\
unu que nun vou nomar,\
dexou el autu aparcau\
que por alguna aviría\
l’aceiti taba pirdiandu,\
asina qu’al arrancar\
quedou n’el sualu un bon charcu,\
que al pisallu Laurianín\
caeu todu a lu llargu\
ya cuantu más intentaba\
ponesi en pía, miou Santu,\
más vecis si esgoriaba,\
hasta que hubu que ayudalu\
sinón unda taba alli\
caendu ya llevantandu.

Anqui ‘l golpi, San Pidrín,\
nusoutrus bian lu llevamus\
al enteranus qu’al probi,\
nus lu llevaban pa Uviadu,\
deseámusli si atopi\
ya qu’allí lu queran tantu\
comu siampri lu quisimus\
en Cuideiru lus pixuatus,\
¡puadi golver cuandu quiara\
que lu tamus asperandu!

Co lus cochis, San Pidrín,\
hay qu’andar con bon cuidiau\
ya sobri todu, saber\
aú lu dexas aparcau,\
a Josechu el de Ugarti\
por ir algu dispistau\
ya nu alcordasi qu’él mesmu\
de sitiu lu había cambeau,\
dinunciolu a lus cevilis\
qu’hasta ‘l autu lu llevarun,\
ya dispuás de pirmitili\
que si colocara diantru,\
diarunni el altu al momentu\
ya allí mesmu lu multarun,\
dexándulu sin carné,\
sin lus puntus ya sin cuartus.

En Cataluña en Utubri\
tuviamus un bon fandangu,\
fixarun un referendun,\
ilegal ya amañau,\
pa separasi de España\
ya faesi ripublicanus,\
asina que al nun cumplir\
lu que las leis ditarun,\
fuarun parar a la carcil\
lus que estu urganizarun,\
ya outrus, lus más valiantis,\
pa’l istranxeru iscaparun,\
el primeiru Pusdemont\
que unda lu tan riclamandu,\
¡ellus diarun la de cal\
“llarena” ponxu’l Gubiarnu!\
Fixarun lluau ilicionus\
ya poucu sulucionarun,\
pos iligiarun a Torra\
¡que abondu nus ta atorrandu!,\
con vesitas a la cárcil\
ya con lazus amariallus,\
que nu hay presus pulíticus\
unda nun lis quedóu claru,\
nin hay ixiliaus tampoucu\
comu vianin ripitiandu,\
siguin co ‘l que España is roba,\
en ver de mirar p’adiantru,\
¡que mirin pa lus Pujol\
ya pa lus del tres pur ciantu!

Con todu istu Patrón,\
lus balconis si llenarun\
co la bandera d’España,\
en las ciudadis ya puablus\
¡entrounus el ardor patriu!\
ya a lus chinus bian de cuartus,\
que antis na más las vindían\
de cuatru en cuatru añus,\
cuandu el mondial de fugol\
o si ganabamus algu.\
Las azulis de las playas\
cuncidiarunlas de nuavu\
ya lus xubilaus n’el bar\
unas nuavas colocarun,\
amás, tan bian urgullosus\
¡del sou bolsu las pagarun!

Aquí fuamus más que naidi,\
ya ’l decinuavi de mayu,\
con un día soleau\
na isplanada el Puartu Nuavu,\
una xura de bandera\
pa lus cevilis fixamus,\
más de dusciantas prisonas\
de toda Asturias viniarun,\
el autu foi muy vistosu\
co lus soldaus disfilandu,\
ya las ofrendas floralis\
que a muchus imuciunarun,\
¡faltou na más Marta Sanchiz\
pa tar el hinu cantandu!\
siguru qu’el pirsupuastu\
nun dibía dar pa tantu.

Al revés que a Pablu Iglesias\
que paez li vei sobrandu,\
al menus isu aparenta\
po ‘l chalé que si comprarun,\
¡vian ser todu lu contrariu\
a lu que ta pridicandu!\
si fuara outru, era casta\
¿lu d’él comu lu llamamus?\
igual nun nus damus cuanta\
ya failu por el bian nuastru,\
vei dar cubiju ya asilu\
a lus que tan desahuciandu,\
Ana Colau ya s’ incarga\
de que i lus vayan mandandu\
ya pa faer acampadas\
el sou prau vei a prestanus,\
pos en la Puarta del Sol\
anda un poucu duru el sualu,\
a la asistenta Ichiniqui\
güí taba contratandu,\
p’ asina legalizalla\
ya poda tar cutizandu,\
comu ves Santu Patrón\
¡nun sei porque protestamus!\
que compri outru Monederu\
ya Errejón al mesmu tiampu.

Todu istu de las banderas\
ta muy guapu, Patrón Santu,\
ya defender la unidá\
¡nun queremus separanus!\
Tamián hay que defender\
la llingua en la que falamus,\
siampri que nun sea iscluyanti,\
nin teamus ubligandu\
el tener que aprendella\
a todus lus asturianus.

Al llegar Semana Santa,\
co’l tiampu tamián rivualtu,\
fiximus las prusicionis\
qu’ isti nus foi pirmitiandu,\
el Calvariu por exemplu\
hubu que acaballu diantru,\
pos a la cuarta istación\
caeunus un bon chubascu,\
in istu Santu Patrón\
notarías algu nuavu,\
pos nun iba el de siampri\
el que lu vinía ichandu,\
foi Xuan Luís el del “Paloma”\
quian lu feixu, con aciartu,\
siguru que Miguilín\
ti acompañou n’ el cialu,\
ya entre lus dos cunsiguistis\
que nun tuviara ni un fallu,\
¡nun sabis cuantu mi presta\
que lus mozus d’esti puablu,\
co las nuasas tradicionis\
si vayan cumprumitiandu\
ya a lus que vamus pa viayus\
nus vaigan sostituyandu!\
Dispuás el viarnis Intiarru\
ya anantis el Desenclavu,\
pa tirminar comu siampri\
co las Venias en el sábadu,\
chocolatada tamián\
ya fiasta en el Puartu Nuavu.

Isti añu de fallicíus\
miou probi, abondus tuviamus,\
vou solu nomati algunus\
que mi vianin al ricuardu,\
Inaciu ‘l kioscu en nuviambri\
dexounus gran sintimiantu,\
ya nun vei vendenus, más\
chuchirías ni helaus,\
comu Tú sos un llambión\
en estu salis ganandu,\
a Carmilina, tamián\
la tianis ahí al tou llau,\
iba “Camín de Cantaris”\
ya garró ‘l camín del Cialu,\
vei atorollati bian\
falanduti en pixuatu,\
y’anqui nun iba d’aquí\
peru bian que la apriciabamus,\
la Simona, San Pidrín,\
que ti belló en sin descansu.\
Lus que nun puadu nombrati\
por falta papel ya tiampu,\
vou piditi comu siampri\
que is dexis el pasu francu,\
bian sabis que nunca hemus\
de fallati lus pixuatus.

Quixára Santu Patrón\
faeti desdi aquí un ruagu,\
que nus pongan un pidiatra\
porqui ya muy nesezariu,\
que a lus neñus del conceyu\
hay que atendellus a diariu,\
pa nun tener que viaxar\
cuandu si nus pongan malus,\
Marivi la concejala\
abondu si ta destandu,\
hasta pidiu a lus vicinus\
fuaramus manifestanus,\
anqui a dicir la verdá,\
paemi poucu ruidu armamus,\
pa estas cousas San Pidrín,\
tian que risponder el puablu,\
sin emportai a la xanti\
quian nus tea gobernandu.

¿Nun ves a lus xubilaus\
comu lis ficiarun casu?\
pos salian a la cai\
todus lus días del añu,\
con pancartas ya tarteras\
en sin aparar gritandu\
que is subiaran las pinsionis,\
hasta que lu cunsiguiarun,\
lu pior ya que lus vascus\
outra vez si aprovecharun,\
al firmar lus pirsupuastus\
arramplarun con más cuartus,\
asperu que a lus de ETA\
nun queran binificiallus,\
riduciandulis las penas\
o pritindiandu acercallus.

Nusoutrus, Tú ya lu ves,\
qu’apenas nada pintamus,\
asina nus lluz el pelu\
y’amás vamus comu vamus,\
pos a Asturias, San Pidrín,\
nengunu li fai nin casu,\
la obra del AVI, paez\
que ya pa que pasi el Talgu,\
lus avionis, comu siampri\
con Madrí poucus ya carus,\
l’autupista, co’l peaji\
d’España menus baratu,\
ya si cain cuatru falopus\
amás ciarrannus el pasu.

La currución sigui igual\
en estu poucu avanzamus,\
miantras nun salgan lus xuicius\
que si vianin cilibrandu,\
peru p’acabar con ella,\
al menus esu dixárun,\
una mución de cinsura\
contra ‘l gubiarnu fixarun,\
asina que quián nus manda\
yá agora el tou tocayu,\
vou diciti la verdá\
al menus lu que yo piansu,\
nun mi fiaría muchu\
d’algunus que la votarun,\
¡l’anunciu Fernandu Alonsu\
que nus prumuciona ‘l puablu\
ya’l master de la Cifuantis,\
paemi que son menus falsus!\
asperu lu faiga bian\
ya gubiarni con aciartu,\
que rebaxi las tinsionis\
ya nu haiga más sobresaltus.

En Cuideiru comu ves\
muy poucus cambius tuviamus,\
ya lus que hubu, comu ‘l chanquili,\
¡p’atrás fuamus avanzandu!\
entre unus que nun sabin,\
-solu dan palus de ciagu-\
pos nin la metá cumpliarun\
de lu que nus prumitiarun\
ya outrus que na upusición\
muy pouca llabor fixárun,\
tá todu manga por hombru\
ya patas arriba el puablu,\
pa’l que quera entendellu\
nun faira falta isplicallu,\
nin vou golver ripitir\
lu que ya dixi outrus añus.\
Adilita al paicer, foi\
la única que feixu algu,\
¡que la Funtiquina gualva\
a ichar agua por el cañu!

Las fiastas como ya sabis\
anuachi diarun cumianzu,\
co’l disfili de la lancha\
desdi aú ti tou pridicandu,\
dispuás la ofrenda floral\
co la que ti agasajarun,\
pregón de Suáriz Pirtiarra\
fiu pridileutu’l puablu,\
que falou comu fai siampri\
co’l corazón en la manu,\
antis del Cantu a Cuideiru\
soltamus un gran trayazu,\
pa que todu’l mundu sepa\
que ti tamus cilibrandu.\
Las orquestas son bian bonas\
comu siampri aquí lu fuarun,\
anuachi foi Cuarta Cai\
ya Cantoris Mixicanus,\
guai vei a ser Atlántida\
ya Bim Bam quian vei tocanus,\
Saudade de Pontevedra\
tenemusla pa San Pablu\
ya pa San Pablín ripitin\
dos de las qu’antis nombramus.\
Fanfarrias traemus tres\
El Folechu, El Compangu\
(que sea con poucu churizu\
que hay abondu pur i sualtu)\
ya la tercera en discordia\
que tian por nomi L’Istruandu,\
guai dinuachi n’el Tú honor\
d’artificiu han ser lus fuaus,\
pa lus neñus haberá\
atuacionis ya xuaus,\
nas misas vei a cantar\
el Coru Mixtu del puablu,\
ya’l día de San Pablín\
el Pirruquial ha cantanus,\
ena misa que si fai\
po lus mariñeirus muartus,\
siguida de prusicion\
co lus barcus mar adiantru,\
esi día hemus tar todus\
con el traxi de pixuatus\
ya bautizar forasterus\
co’l agua la Fonti’l Cantu,\
dispuás recoer el bollu\
ya bellar lus bailis nuasus.

Asperu que nun ti queixis,\
que abondu nus esmulamos\
pa faceti estus festejus\
iscaseandu lus cuartus,\
has de mirar por nusoutrus\
nun nus deixis, Patrón Santu,\
pos si Tú nun nus atendis\
entranus el desamparu,\
fai que haiga peixis na mar\
ya que nus deixin garrallus,\
pa poder vendellus bian\
ya ganemus bonus cuartus,\
fai que salgamus en paz\
ya que golvamus a puartu,\
ivitanus las galernas\
que nun haiga sobresaltus,\
ya ti ricompensaremus\
comu faemus lus pixuatus.

Agora vou tirminar\
que ya ti taras cansandu,\
pos lus añus pa lus dos\
de baldri nun van pasandu,\
ya anque Tú has ser  eternu\
comu porteru del Cialu,\
pa sustituimi a mi\
vei ser hora de ir buscandu,\
peru entre tantu ya non\
lus vivas ti vou ir dandu.

¡Viva San Pedru Gloriosu\
de lus cialus el Primau!\
¡Que viva tamián San Pablu,\
pos siampri tuvu al sou llau!\
¡Ya que viva San Pablín\
anqui nun tea consagrau!\
¡Viva Santanina Hermosa!\
que foi tistiga isti añu,\
de una boda ya un bautizu\
que si feixu al mesmu tiampu,\
¡casousi ‘l apuntador\
que mi ta ichandu una manu!\
pa él, pa Nuria ya Deva,\
¡un viva tamián lis damus!\
¡Vivan lus Santus que tan\
aquí delantri del barcu!\
¡vivan tamián igualmenti\
lus que na Ilesia quedarun!\
¡Ya viva La Covadonga\
que guai t’aquí prisidiandu,\
pos cian añus cupli isti\
desde que la coronarun!\
¡Viva el Santu Padri en Roma!\
¡Viva aquí el párracu nuasu!\
Por si lus que tan nun siguin\
de nuavu el próximu añu,\
pos la última palabra\
ha tenella siampri el puablu,\
¡un viva dare tamián\
pa lus del Ayuntamiantu!\
¡Pa’l Comandanti Marina\
un viva por ser del ramu!\
ya’l unisonu las gracias\
por vinir a vesitanus.\
¡Vivan lus que tan aquí!\
¡vivan lus que nun viniarun!\
¡Ya un viva tamian lis damus\
a lus nuasus mixicanus!\
que muy miricidamenti\
un premiu güí que is diarun.\
¡Pa la Cumisión de Fiastas\
vou dar un viva bian altu!\
Ya pa cabar el sermón\
cumpliandu con el mandatu,\
vamus ricitar la copla\
entre todus los pixuatus:

¡MIENTRAS CUDILLERO VIVA\
Y DURI LA FUENTI’L CANTU\
VA SAN PEDRU A LA RIBERA\
CON TODUS LUS DEMAS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!