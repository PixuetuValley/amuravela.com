 +++
draft = false
date = "1998-06-29T12:00:00+02:00"
publishdate = "1998-06-29T12:00:00+02:00"

title = "L'Amuravela 1998"

description = "El sermón de L'Amuravela de 1998 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgen Soberana,\
vou ichar L'Amuravela\
comu San Pedru asperaba.

Ven pa ca, Patrón Binditu\
¿que ti fixímus l'outru añu\
que nus tuvisti aqui a todus\
co'l paraguas en'a manu?\
Nun ves ¡San Pidrín del alma!\
qu'outrus bian que si allegrarun\
que nun lluciara del todu\
el sermón que t'isplayamus,\
¡siguru que si quemarun\
de resfregasi las manus!\
Si nun ti gusta el rumbu\
que las fiastas tan tomandu,\
dinuslu d'outra manera\
peru que nun sea lluviandu;\
si ti digu la verdá,\
tampoucu son del mio agradu,\
qu'en el mercau de lus viarnis\
paez si tan cunvirtiandu,\
con un xintiu disiartu\
llendu d'arriba p'abaxu.\
Ya si pirdiarun del todu\
las divirsionis d'antañu:\
el baili n'el mualli'l Esti\
ya co la Banda, danzandu\
la conga hasta la Cai,\
las cucañas, lus cuncursus\
ya lus gochus ensebaus...\
anque d'estus Santu Hermosu\
siguin viniandu po'l puablu,\
pos hay que ver las caleas\
comu las caban deixandu,\
que lus barrenderus ¿guais?\
a llimpiar nun dan a bastu,\
¡siguru qu'hasta ahí inrriba\
lus fedoris ti llegarun!\
peru Tú, tati tranquilu,\
¡ya que vamus pogresandu!\
Peru con esu ya todu\
aqui tamus outru añu,\
que lu emportanti, sos Tú\
ya guay ya'l día'l tou santu,\
asina que comu siampri\
¡filicidadis ti damus!\
qu'aqui has de tenenus siampri\
faiga sol, lluava o con viantu,\
ya si Tú mi lu pirmitis\
vou filicitar a Pablu,\
que siampri tuvu cuntigu\
pa lu bonu ya lu malu,\
pa pidricar l'evangeliu\
ya pa ir xuntus pa'l Cialu.\
San Pablín, nun foi tan llonxi,\
que siampri quedóu n'el puablu.

De lus dimis ya direitis\
qu'a lu llargu d'esti añu,\
entri una cousa ya outra\
nus viniarun socidiandu,\
vou a dati ahora cuanta\
imprimandu po lu nuastru,\
po la mar, po las costeras\
ya lu que pasóu n'el puablu,\
dispuás, ya pursiguirei,\
si mi queda algu risuayu,\
falanduti de las cousas\
que hubu por outrus llaus,\
asina que San Pidrin\
vei la orea destaponandu,\
que you ya vou imprimar\
desdi la proa del barcu,\
a ricitati el sermón\
que priparei pa esti añu.

La costera de bunitu\
nun foi mala el pasau añu,\
al menus en cantidá,\
el preciu siguíu baxu,\
la mirluza, comu siampri,\
vei subiandu ya baxandu,\
unas vecis a barullu\
ya outras iscasiandu,\
comu diría un menistru,\
ya que anda flutuandu,\
del bisugu, nin falati,\
paez que lus asustamus,\
ya solu por Navidá\
algunu asoma'l rabu,\
abadexus ya barbadas\
tamián algunus garramus;\
comu puadis comprobar\
ya solu pa ir tirandu.\
Peru lu pior de todu\
ya aú van parar lus cuartus,\
porqui lus que pescan muchu\
van a vender a outrus puartus\
y'anqui nus mandin p'aqui\
el cunsabiu pur ciantu,\
esu nun ya suficianti,\
¡tinían que vender n'el puablu!\
pa golver ricuperar\
l'atividá qu'habia antañu\
ya que feixu de Cuideiru\
el primer puartu asturianu.\
Mira ver si Tú, Patrón,\
puadis ichar una manu,\
comu la que nus ichasti\
el primer día del añu,\
pos aqui la vaga mar\
nu nus feixu dengún dañu,\
sin embargu'n Puartu Vega\
fuarun a piqui ochu barcus,\
aparti d'outras desgracias\
que tamián hubu po'l Cantabru.\
En toda esa temporada,\
bonas pérdidas tuviamus,\
pos nun pudimus salir,\
ya nun pescamus ni un raxu.

El tiampu tuvu algu lloucu\
imprimandu por el vranu,\
que unus días taban grisis\
ya outrus sin parar lluviandu,\
así ya todu touristas\
abondus nus vesitarun,\
tampoucu viniarun bian\
ni l'otoñu, ni l'iviarnu,\
d'esti ya ti falei antis\
ya mijor nun ricordallu,\
dispuás en'a premavera\
salvóusi na más que mayu,\
que marzu nun venu bonu\
ya abril idim de lianzu.

Vou ahora a dar marcha atrás\
pos falanduti del tiampu,\
paemi que mi lancei\
ya casi adelantu un añu.\
En utubri, la vesita\
de la Menistra del ramu,\
pa recoer L'Amuravela\
de Ouru que i entregarun,\
pos abondu si destóu\
po lus caladerus nuastrus,\
firmandu una lley ¿güisti?\
que fai tiampu la pidiamus\
ya que vei en binificiu\
del mariñeiru pixuatu.\
Así que a doña Loyola\
¡agradicius i tamus!\
y'asina i lu trasmitíu\
Firiu, el prisidenti nuastru.\
You nun sei porque esi Fislir\
nus la anda desgustandu\
con el aceiti d'uliva\
que nu hay que pruducir tantu,\
si yo sou ella, Patrón,\
en ver d'andar niguciandu,\
cumia yo l'aceituna,\
ya pa el dabai el guasu,\
¡a ver si asina cansaba\
de tener que tar rucandu!

Tamián viniarun a venus,\
esus del Greempeace llamaus\
ya por la causa que lluchan,\
tamus sulidarizaus;\
pos de fai añus qu'aquí\
siampri vinimus pidiandu,\
que las redis de diriva\
vaigan disapariciandu.

En Nuviambri de la Ilesia\
bonas nuticias tuviamus,\
que a Don José el Cura,\
Arcipresti lu nombrarun,\
pa ser Ubispu ¿güisti?\
na más que li falta un paso,\
peru miantras esu llega\
¡filicidadis i damus!

Las Navidadis, allegris\
comu siampri las tuviamus,\
diantru la Ilesia ya fuara\
tuviarun lus ñacimiatus;\
el Coru Mixtu cantóu\
lus vellancicus pixuatus,\
sonaban algu destintus\
a comu eran antañu,\
¡peru hay que mudernizasi!\
ya ir co lus nuavus tiampus,\
ellus muy bian lu fixárun,\
ya nusoutrus, desfrutamus.\
Dispuás, viniarun lus Reis\
con muchu acumpañamiantu\
de pastoris, de pastoras,\
de pajis ya'l refugayu,\
que si tiraban a ellus\
ya quirian abrazallus,\
ripartiarun caramelus\
de la qu'iban disfilandu,\
ya dispuás cuandu durmimus\
truxárunnus lus rigalus.

Aprovechandu que tan\
lus mandamasis n'el puablu,\
vou ricordais que fai falta\
una playa pa bañanus,\
en sin salir de Cuideiru\
nin tener que garrar autu,\
el sitiu ya lu tenemus,\
a la vera'l puartu nuavu\
ya la forma de facella\
siguru que tá istudiau,\
que si feixu n'outrus sitius\
ya dióu mu bon risultau.

Ya por pidir, que nun quedi\
qu'ahora tou animau,\
en'as iscualas de Pozu\
ta'l patiu algu descampau,\
ya cuandu llega l'iviarnu,\
lus niñinus catarraus,\
(ya siguin en sin pidiatra\
qu'aqui ya foi riclamau),\
asina que una vez más\
la Tú prutición pidiamus,\
pa que techin una parti\
ya xuguin avillugaus.

¡Ya la carretera'l Pitu!\
¿que quiás que ti diga Hermanu?\
da nouxu pasar por ella\
desde fai casi dos añus,\
ya la culpa, comu siampri\
¡fia del hurfilinatu!.\
De la Casa de Coltura\
casi mijor nin ti falu,\
pos siguru'l Iscurial\
fixárunlu en menus tiampu,\
qu'hasta pa poner lus muablis\
hubu poblemas de cuartus,\
menus mal que asi ya todu\
inaguralla pudiamus.

La obra del Aviñaderu\
paez tamian vei con ritrasu,\
pos sigún güi dicir,\
tuvu algu mal calculau\
ya surdiarun imprivistus,\
con discurbimiantus nuavus\
de esus arquiolóxicus\
que llaman lus deslletraus,\
ya fan falta más millonis\
pa tirminar lus trabayus,\
¡pos si lus van a mandar\
que nun asperin más tiampu,\
nun vaya ser que si piardan\
ya lus llevin pa outru llau!

Nun sei porque mi da a mi\
qu'aquí hay gatu pechau,\
ya las obras en Cuideiru\
tan fuara del pirsupuastu,\
nun quisiara entivocami,\
d'estu, van casi tres añus,\
justus lus mesmus que fai\
que si cambiou de gubiarnu.

La Semana Santa tuvu\
muy disllucida po'l tiampu,\
nun aparóu de llover\
y'hasta hubu friu ya viantu,\
asina que prusicionis\
enteras, ni una llogramus,\
nin Lárimas, nin Calvariu\
que hubu que facellu diantru,\
nin tampoucu'l Santu Intiarru\
el día de Viarnis Santu.\
La prusición del Silenciu\
abondu que la sintiamus,\
pos la Vírxin Soledá\
iba d'istrena esti añu,\
dispuás de ricuperalla\
pa que la tuviara'l puablu,\
(tenera que asperar\
a que faiga mijor tiampu).\
En a Hora Santa, Virxiliu,\
¿paez que falou algu baxu?\
ya na más que güian bian\
lus de lus primeirus bancus,\
pa mi idea que las viayas\
nin con el turullu puastu,\
pos más de una ¿güisti?\
hasta dióu un bon pigazu,\
y'al salir, desimulaban\
ya resfregandu lus guayus\
dician: que bon sermón\
ya cuantu ricuimiantu.

¿Nun ti alcuardas cuandu Tú\
fusti a pescar co'l Maestru\
al lagu de Tibiriadis\
ya sin haber un pescau\
salian peixis a ciantus?\
pos lu mesmu Santu Hermosu,\
pasóu en el puartu viayu,\
peru en esta ucasión\
la teli feixu'l "milagru"\
Vou cuntati'l mareaxi\
por si nun tas Tú enterau:\
Mandarun salir a Firiu\
a llargar unus anzualus,\
el siguru que pensóu:\
aú vou you con esti tiampu,\
pos lluvia ya ventaba\
comu si fuara n'iviarnu,\
enfilou pa'l Calafriu\
ya dixáruni:¡aquí diantru!\
n'esi momentu ¡plasmóu!\
peru obedeceu'l mandu,\
ya cuandu alou la llargada\
casi si cai del desmayu:\
cuatru mirluzas, dos merus,\
picas, caballas ya un xargu,\
nuavi peixis en total\
en un momentu saliarun.\
Comu estu San Pidrín,\
en toda España lu viarun,\
ahora han vinir dicinus:\
¡que queixonis lus pixuatus!\
dicin que hay pouca pesca\
ya tianin repletu'l puartu.\
De outra manera, San Pedru,\
el puablu saliu bian guapu,\
que paicia un belen,\
con llucis illuminandu\
la Plaza de la Marina,\
La Garita y'hasta'l Cantu.

Pur fin somus uropeus,\
pos en el "Euru" ya entramus\
con el vagón de primera,\
peru lu que you nu intiandu...\
¿pa que hasta última hora\
si tuviarun amarrandu\
lus franchutis ya alemanis,\
pa colocar un paisanu\
que ya el que al paicer,\
vei a manejar lus cuartus?\
¿Nun dicían qu'al converger,\
igualaus todus quedamus?\
nun sei porque mi da a mi\
que outra vez más nus l'armarun,\
ya unus siguin en primeira\
ya outrus en sigunda tamus.\
¡Hasta pa faer la afotu\
Aznar llegóu con ritrasu!

Lu mesmu que is pasóu\
al Sportin ya'l Uviadu,\
que unu baxóu pa sigunda\
ya outru aguantou de milagru\
qu'hasta'l últimu minutu\
tuvu tragantau el plátanu,\
menus mal que lus canarius\
de piar ceu deixárun.\
Sin embargu'l Cudilleru\
feixu un bon campiunatu,\
pos la diretiva ¿guais?\
abondu si ta destandu,\
a ver si fan un iquipu\
comu'l que tinía antañu\
ya golvemus a xugar\
outra vez contra'l Pravianu.

Tan ciscadas las muyaris,\
con esi prudutu nuavu\
que vian d'Estadus Unidus\
ya que ya'l "Viagra" llamau,\
dicin son una pastiallas,\
qu'al homi fan potentau\
ya deixan a la muyar\
con el semblanti risuañu,\
solu tianin un poblema,\
que ya qu'afeta a lus guayus,\
peru si ellas son filicis\
¿que más nus da quedar ciagus?\
vendemus dispuás cupón\
ya tamián ganamus cuartus.

En freberu, el Santu Padri\
vesitóu a Fidel Castru\
ya pur ú quiara que iba\
clamabanlu lus cubanus,\
pos ya la luz d'esperanza\
que tenemus lus humanus.\
Fidel sigui comu siampri,\
con barba, y'algu mas viayu,\
que bian de canas y sacan\
esus nurtamiricanus,\
pos a Cuba co'l bloqueu\
de fami la tan matandu.\
Asperemus faigan casu\
a lu que pidíu Xuan Pablu:\
que Cuba si abra'l mundu\
ya'l mundu a lus cubanus.\
Tu mira ver si fais algu\
qu'allí ahí abondus pixuatus.

Vou faceti ahora un risumin\
pa que nun ti destis tantu\
en coer Tú las rivistas\
ya asina nun tes mirandu,\
que hay algunas cousas ¿guais?\
que nun son pa guayu santu:\
En Agostu, el trenta i unu\
con gran pesar dispirtamus\
pos en un gravi acidenti,\
Diana ya'l mozu murriarun.\
Fuarun milis de presonas\
las que al intiarru asistiarun,\
que lus ingulis, Patrón,\
a vecis tamián son buanus.\
Dispuás a lus poucus días\
hubu outru fallicimiantu,\
que tamián nus ponxu tristis\
anqu'esti era asperau,\
foi, Teresa de Calcuta,\
qu'ha tar cuntigu n'el Cialu,\
pos lu que feixu na tiarra\
merez tar santificau.\
En utubri a la outra fia\
lus nuastrus Reis casarun,\
esta vez en Barcelona\
ya con un mozu bian guapu,\
¿ahora na más que Filipi\
ya'l que is queda cilibatu?\
que lu mandin pa Cuideiru\
solu a pasar un vranu\
ya siguru una pixuata\
caba ichándui el anzualu.\
A lus Reis desde aqui\
filicidadis is damus\
pos pa diantru de dos mesis\
van a cunvirtisi en gualus.

Outra vez golveu l'Alcaldi\
a salir tilivisau,\
que pa ir a falar del Pitu\
foi n'esta ucasión llamáu,\
lu que nun supiamus bian\
pos anduvu algu liau\
si el pitu era de quicu\
o era de Morón el gallu.\
Una cousa quedóu clara,\
cuandu deixi'l Yuntamiantu\
po lu menus de gaiteiru\
nun puadi ir buscar trabayu,\
asina que lus d'Avanti\
puadin ir tranquilizandu.

En avancis de la cencia\
paez qu'algunu tuviamus,\
pos nus polus de la lluna\
dicin qu'agua discurbiarun,\
una cousa, si ta clara...\
lus de la Nasa dixarun,\
que po lu menus de sedi\
nun si muarrin lus marcianus.

Peru si lu fan de fami\
muchus milis d'africanus,\
miantras nus "paisis ricus"\
andan tirandu lus cuartus,\
faciandu ispirimentus\
con tombicas ya aparatus\
qu'han sirvir pa que lus homis\
nus acabemus matandu.\
Nun piansis que falu en broma\
qu'el mundu ta inlluquiciandu,\
aqui siguin lus de Eta\
que nun aparan matandu\
pulicias, concejalis\
ya lu que vayan pillandu,\
en estu hasta lus ingulis\
andan más civilizaus,\
que po lu menus n'Irlanda\
un alcuardu cunsiguiarun.\
Sigui habiandu violacionis,\
robus, masacris, sicuastrus\
ya niñinus inocentis\
tamián aparecin muartus.\
Asina que mira ver,\
si Tú puadis facer algu\
que la sulución San Pedru,\
tian que vininus del cialu,\
pos en'a tiarra paemi\
que ya'l sintiu pirdiamus,\
ya comu estu siga asina\
vas a quedati n'el paru,\
porque pa mi idea ¿guais?\
vamus todus pa'l infiarnu.

Peru antis qu'estu soceda\
ya nus veamus condenaus,\
vou falati de las fiastas\
qu'esti añu urganizamus,\
p'agradeceti San Pedru\
lu que ti destas po'l puablu.\
Seis días d'algaravía\
que ya'l viarnis imprimarun\
y'hasta'l día San Pablín,\
nu hemus de parar bellandu.\
Múxica mucha ya varia\
de Asturias ya de outrus lláus:\
Valladulid, Alicanti,\
gallegus ya valencianus.\
Illuminación del Topu\
(a ver si sal del buracu)\
ya lus fuaus d'artificiu\
de la Pirutenia Pablu.\
Haberá xuaus pa niñinus\
ya tamian pa avezaus,\
cantus ya misas solenis,\
guay, mañana ya pasau,\
cochis de choqui, barracas,\
tómbolas ya tiru al platu;\
que pur ciartu, a Rafael\
quisiara aquí ricordallu\
ya piditi Santu Hermosu\
que i dexis el pasu francu.

Paemi que vou tirminar\
pos igual ti tou cansandu,\
ya tou impidiandu a outrus\
ir filicitati'l santu,\
pos siandu Tú comu sos\
el porteru de lus cialus,\
siguru que has de tener\
la casa llena rigalus,\
de las ricumedacionis\
que ti unvian outrus santus.\
(con estu has tener cuidiau,\
que igual tas privaricandu)\
You na más quiaru piditi\
que protejas a lus nuastrus,\
que nus llibris de la mar\
ya lleguemus siampri a puartu,\
que haiga bonas costeras\
ya bulliciu por el puablu.

¡Que viva'l Siñor San Pedru\
ya viva'l Siñor San Pablu!\
ya que viva San Pablín\
que nun ya Siñor nin Santu,\
¡Viva Santanina Hermosa!\
¡ya vivan lus ermitañus!\
¡Viva'l su homi San Juaquin\
que siampri lu ricordamus!\
ya outru, pa San José\
¡que fai tiampu nun nombramus!\
¡Vivan lus Santus ya Santas\
que tan runius n'el cialu!\
¡Vivan las otoridadis\
que vianin al puablu a honranus!\
¡ya vivan milenta vecis\
las que son del nuastru ramu!\
¡Que viva'l Siñor Alcaldi,\
con todu'l sou Yuntamiantu!\
¡Vivan el Coru ya Avanti,\
que fan propaganda'l puablu!\
ya pur u quiara que van,\
deixan el pabellón altu.\
¡Vivan todus lus que guay\
celebran el so onomasticu!\
¡Que viva'l apuntador,\
ya'l que nus prestóu el barcu!\
¡Un viva muy ispicial\
pa lus nuastrus mijicanus!\
¡ya outru tamián muy sintiu\
p'argintinus ya cubanus!\
ya si puadin regresar\
que sepan lus asperamus,\
pa cantar xuntus la copla\
que heredamus lus pixuatus:

> ¡MIENTRAS CUDILLERO VIVA\
Y DURI LA FUENTI'L CANTU,\
VA SAN PEDRO A LA RIBERA,\
CON TODOS LOS DEMAS SANTOS!

> ¡Amura vela!¡Isa vela!\
¡Fuego a babor!¡Fuego a estribor!\
¡¡¡Viva Pedro!!!