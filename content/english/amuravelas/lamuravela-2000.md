 +++
draft = false
date = "2000-06-29T12:00:00+02:00"
publishdate = "2000-06-29T12:00:00+02:00"

title = "L'Amuravela 2000"

description = "El sermón de L'Amuravela de 2000 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
Y la Virgin Soberana,\
vou  ichar l’Amuravela\
comu San Pedru asperaba.

Puntualis a la Tou cita\
tamus aquí lus pixuatus,\
pa cumplir co’l riquisitu\
de filicitati’l santu.\
San Pedru, ¿comu ti atopas?\
¿hubu novedá po’l cialu?\
¿funcionovus todu bian\
el día primeru del añu?\
Nusoutrus, comu veras,\
igual que tábamus, tamus;\
non si nus paró ’l relos,\
nin sufrimus nengún dañu,\
tampoucu al ordenador\
li socedeu nada istrañu\
lu del efeutu dus mil,\
pa m’idea qu’era un cuantu\
que solamenti sirviu\
pa facenus gastar cuartus.\
D’iscarmiantu... tuvu bian\
ya ha sirvinus por un ciantu.

¿Ves que guapu tá Cuideiru\
po las cais engalanau?\
con llucis ya bandirinas\
de  culurinus variaus,\
pos todu ya, Santu Hermosu,\
pa festejar el tou santu\
ya agradeceti tamián\
lu que ti vianis destandu,\
anque cada vez ti demus\
algu menus de trabayu,\
pos lus botis poucu a poucu\
vansinus disminuyandu.\
Peru con tal que nus abras


un buraquin pa ir al Cialu\
ya nus colis por detrás\
anque nun lu merezcamus,\
razón más que suficianti\
ya pa faer fiasta’n puablu.

Que nun piansi que mi ulvidu\
San Pablu de saludallu,\
peru tian que dasi cuanta\
qu’ aquí tá en sigundu puastu.\
nin tampoucu a San Pablín,\
qu’abondu lu celebramus\
con danzas ya con verbenas,\
pos ya’l día de lus viayus,\
ya sirvinus a la vez\
pa ricordar a lus muartus.

Cumpliu ya’l riquisitu\
con esti introitu bian llargu,\
vou dati las novedadis\
que’n esti añu tuviamus:

La mar, San Pedru del alma,\
nun si portóu esti añu,\
Alfonsu Valle Fernández\
foi  el compañeru muartu\
a la altura de Santoña,\
al isi a piqui’l barcu\
llamau Virgin del Coral\
ya con basi en esti puartu,\
Nin falta faira diciti\
que a Ti ti lu enconendamus,\
ya po lus superviviantis\
que todus iban pixuatus,\
gracias ti queremus dar\
que tan aquí pa cuntallu.\
¡ya tuvía algunu diz,\
que tá el pescau muy caru!

Nas costeras, San Pidrín,\
tamián de todu tuviamus\
foi bona la de bunitu,\
la mirluza sin embargu\
bian desdi juniu a diciambri,\
d’eneru p’acá, fallandu,\
anque esti mes de juniu\
paez que mijoróu algu,\
de midida iba piqueña\
ya’l preciu d’igual tamañu,\
de las outras clas de peixis\
algunu tamián guliamus\
ya paez que non, Patrón,\
peru sirviu p’ayudanus.\
Ya nun ya que nus queixemus,\
pos... ya salvamus el añu,\
peru nun taría de más\
si nus ichas una manu\
ya nus puadis indicar\
aú tá’l pescau asperandu,\
¡si ya que n’el mar oceanu\
tuvía nus queda algu!\
pos gulviarun outra vez\
lus gallegus ya lus cántabrus,\
con esas artis de pesca\
que acaban co´l pescau;\
riuniarunsi lus puliticus\
ya  paez quedóu arriglau,\
¡pos diarunnus la razón!\
peru ellus, siguin viniandu,\
¡siguru que Salomón\
nun mijora esti ripartu!

Amás de lu de la pesca,\
nun acompañou el tiampu,\
sobri todu’n mes d’eneru\
con muchu friu ya viantu.\
Ya tamián en esi mes\
hubu’n finominu istrañu,\
con unas piadras de hialu\
qu’iban apariciandu,\
“arulitus” las llamaban\
ya dician lus deslletraus\
que vinían del ispaciu,\
algu dibía haber de ciartu,\
nun vou diciti, San Pedru,\
que fuaran todus lus casus,\
lus del “Ixpidianti equis”,\
dibirían invistigallu.

En Utubri una vesita\
muchu emportanti tuviamus,\
pos venu una parea,\
(peru non d’enamoraus)\
eran dos astromonautas\
de lus qu’andan ispaciaus,\
ella Chiaki Mukaia,\
él era John Glenn llamau,\
po lu que truxu’l pidióricu\
lus dos eran afamaus,\
ya vinían a Cuideiru,\
pos viaranlu ritratau\
ya nun pudian creer\
que hubiara un puablu tan guapu,\
¡esu qu’ellus ricurriarun\
el universu creau!

A Luis el Fiu la Chata\
desdi aquí filicitamus\
pos Sigundu Comandanti\
n’esi mesmu mes nombrarun,\
ya esi, ya un cargu emportanti,\
sobri todu pa un pixuatu.

La Navidá de rebaxa\
outru añu más tuviamus,\
de haber lus tres nacimiantus:\
el vivianti, el d’afuara\
ya el de la Ilesia diantru,\
na más que nus queda esti\
¡que cada vez ta más guapu!\
co la fonti de la plaza,\
¡daba gustu contemplallu!\
¡pa que vean qu’en Cuideiru\
hay artistas de restrallu!\
El día de Navidá,\
las  campanas ripicarun\
pa ricordanus a todus,\
que facía dus mil añus\
tuvu llugar en Belén,\
el gran acunticimiantu\
del nacimiantu de Cristu\
ya imprimaba’l Añu Santu.\
La Cabalgata de Reis\
con luju ya con boatu,\
cuatru carrozas bian guapas\
co lus Magus disfilarun,\
una co lus pasturinus,\
dos de paisis lejanus\
ya’l iscudu de Cuideiru\
la outra iba portandu,\
muchu séquitu de pajis\
pa ripartir lus rigalus,\
el que ripartía besus...\
¿paiciami Laurianu?\
Dispuás de l’adoración\
ya falai al refugayu,\
pa dispidir a lus Reis\
unus fuaus si quemarun.

En marzu, el dia onci\
el  antroyu celebramus,\
hubu disfili desfracis\
qu’iban de lu más variau,\
alligría, divirsión,\
ya fiasta po lu más altu,\
en el cuncursu, dispuás,\
unus d’Avilés ganarun,\
que si fuarun bian contentus\
co lus cuartus que garrarun,\
pos lus premius iban bonus,\
cuasiqui que millunarius.\
Güi que pa’l dus mil unu\
quiarin facer outru tantu,\
ya esu al paecer ahora\
llamasi “cunsulidallu”.

Celebrárunsi ilicionis\
el día doci de marzu,\
ya golveu ganar Aznar\
pa siguir en el gubiarnu\
outrus cuatru añus más,\
¡puadi facellu a lu fualgu!\
pos sacou la mayuría\
de todus lus deputaus.\
Lus que pirdiarun, Patrón,\
la brúxula istraviarun\
ya unda ya’l día de guay\
que paémi nun l’atoparun.

N’a Cofradía, tamián\
hubu relevu n’el mandu,\
que Firiu, taba cansau\
de ser el Patrón Mayor,\
-pos llevaba abondus añus-\
ya en estas ilicionis\
a Salvador iligiarun,\
¡siguru a facellu bian\
que si a notar la Tou manu!\
Asina que ya lu sabis,\
has d’imprimar a ayudalu,\
que cualquiar cousa que faiga\
ya po’l bian de lus pixuatus.

La Semana Santa, venu\
co’l mes d’abril acabandu,\
¡ya touristas a barullu!\
Anque nun tuvu bon tiampu,\
llogramus las prusicionis\
menus el Miarculis Santu,\
que ya na que salis Tú\
implorandu ya llorandu,\
porque negasti al Maestru\
ya güisti cantar al gallu,\
el Xuavis Santu, el Calvariu,\
qu’istrinei un micru nuavu\
de lus que van enganchaus\
ya deixan llibris las manus,\
el Santu Intiarru, el viarnis,\
que si salvóu de milagru\
ya dispuás, la Soledá\
que inclusu salíu lluviandu.\
San Juanín taba d’istrena,\
pos tinía un pasu nuavu\
ya por si estu fuara poucu,\
ricuperou el pañualu.\
El sabadu, las Vixilias\
ya las Venias sin un fallu.\
Lus cofradis, comu ves\
abondu si tán destandu,\
ya’l pasau quinci d’abril,\
cumpliarun ya lus diaz añus\
de trabayar por Cuideiru\
sin pidinus nada a cambiu.

Outra vez comu fai añus\
la cai nus aburacarun,\
paez ... po’l mismu mutivu\
¡cousas del saneamiantu!\
peru por outrus llugaris\
ya con pirsupuastu nuavu.\
¿Si nus siguin saniandu,\
nu hemus de ponenus malus?\
Pensei qu’el metru-tren esi\
era´l qu’iban a estalanus,\
al menus po’l mudirnismu,\
pos habia hasta semafarus.\
Con todu esti guirigai,\
un poucu, sí inlluquiciamus,\
¿nun ti alcuardas de la copla\
que ya nus bian desdi antañu?:\
“Cudilleru cuasta arriba,\
Cudilleru cuasta abaxu.”\
pos na más faltou un poucu\
pa que si fuara al “caraju”.\
Quixárun facer po’l Pitu\
la entrada cochis pa’l puablu,\
ya que dispuás si marcharan\
a través del puartu nuavu.\
La midida, comu ves,\
risultou ser un frescasu,\
ya’l Alcaldi ritiroula\
po las firmas que i llevarun.\
El día que cambio el tráficu...\
¿nun taría tocandu’l pianu?

A Cosmen ya Cajeau\
la noraguana is damus\
po l’Amuravela d’oru\
que esti añu ricibiarun,\
peru... refenti a estu...\
¿Tú nun vianis guipandu\
que lus que dan esti premiu,\
fainlu por duplicau?\
quedándusi una en casa,\
ya outra, pa un apegau,\
ya lu qu’antis era publicu,\
fai tiampu que ya privau.\
Nun era mijor, Patrón,\
comu si facía antañu,\
cuandu si entragaba’l premiu\
en el día del tou Santu,\
aquí en mediu La Rivera\
delantri de todu’l puablu.\
Outra cousa bian destinta\
ya’l cuncursu de Cuideiru\
el pescador ya la mar,\
que lu fan todus lus añus,\
ya sirvi pa que lus neñus\
¡ya tamián lus avezaus!\
isquibran ya falin bian\
ya insalcin al nuastru puablu.\
Celebrasi’n mes d’Abril,\
vianin bonus lliteratus,\
siampri si feixu una cena\
ya nun hay porque cambiallu.\
La fama del Coru Mixtu,\
vei día a día omentandu\
ya tuvía muchu más,\
con el discu que sacarun\
de vellancicus pixuatus\
(anqui algunu suani raru).\
Fan grandis atuacionis\
ya llevan lus gastus pagus,\
peru al isi pa Madrí,\
socedeuis un casu raru\
que aú tinían que aparar\
pa facer un bon almuarzu,\
adelantarunsis outrus\
¡ya todu is lu zamparun,!\
¡nin siquiara un cafitín\
con galletas is deixárun!\
menus mal  que si arreglóu\
dispuás de que protestarun.

Outrus que nun dan a vastu\
de llantri pa tras danzandu\
son lus d’Avanti Cuideiru\
qu’hasta Finlandia llegarun,\
nun vou cuntati, San Pedru,\
lus istrupicius qu’armarun,\
nin lus corazonis rotus\
qu’en esi pais deixarun,\
¿a Sergiu’l Franxón, güilu\
falar un idioma ixtrañu?\
ya paemi que una isquimala\
vei vinir a vesitallu.

A José Manuel Valle\
cuniciu aquí n’el puablu,\
comu’l cura d’Alfunsina,\
queremus filicitallu,\
pos en’a Foz de Murcín\
cumplíu cincuanta añus,\
trabayandu comu párracu,\
sin parada nin descansu\
ya en todu isi tiampu,\
siampri ejerceu de pixuatu;\
¡piansu que tamián aquí,\
dibiríamus premiallu!

Vou avicar pa la tribuna:\
Si algunu taba pensandu\
que nun iba acordami\
de pidir playa pa’l puablu,\
ya que nun mi conoz bian,\
¡fairelu todus lus añus!\
Muchu falar del tourismu\
ya nun hay agú bañanus.\
¿Mirai ver si aprovechais\
ahora que gubirna un “playu”?\
Si feixu tres en Xixón\
miantras tuvu’n Yuntamiantu,\
ispiriancia tián abonda,\
¡na más que sualti lus cuartus!\
Del asuntu’l macru-puartu,\
falaremus pa outru añu,\
comu solu ya un proyeutu\
nun vou perder guay el tiampu.

De lu que hubu po’l mundu\
quixara falati algu:\
Hay mandamás nuavu en Rusia,\
Putín de nomi i punxarun,\
si ahora lu llaman asina,\
el día que sea viayu,\
¡nun quiaru n’imaginar\
comu haberá que llamalu!\
¿Visti lu de Pinochet?\
tal que paricio un milagru,\
tan malu que taba’l “probi”\
ya en cuantu si viu a salvu\
llevantousi de la silla\
ya cuasi que sal curriandu,\
(nun fuara ser que Garzón\
lu anduviara pirsiguiandu).\
Outrus probis sin embargu\
fan travisias nadandu,\
pa salir d’esus paisis\
aú tan mal lu tan pasandu,\
sabiandu que muchas vecis\
puadin acabar murriandu.\
Ya lu del neñu balseru,\
esu nu hay pur ú garrallu,\
faer con un inocenti\
lu que tuviarun faciandu\
por mutivus de pulítica\
lus del exiliu cubanu,\
¡si el rapacín tián un padri\
ya’l que tián que faesi cargu!

Aquí paez vamus pa trás,\
en de ver d’ir avanzandu;\
la ETA golvéu  matar\
desdi eneru d’esti añu,\
ya cuasi qu’al mesmu tiampu\
imprimo a esbarriar Arzallus,\
paez mintira Patrón,\
lu que i pasó a esti paisanu:\
tuvu tan cerca de Dios\
y’ahora tá próximu al diañu.

Lu de la baxada impuastus\
que tantu cacarearun,\
si lu analizas un poucu\
paez que suana algu a cuantu,\
lu que quitan por un llau\
por outru lu tan subiandu,\
el tabacu, el pan, el vinu\
ya hasta’l gasol pa lus barcus,\
lus pisus tan po las nubis,\
ya lus precius son tal altus,\
que diantru poucu, San Pedru,\
cuntigu tamus viviandu.\
Ahora isplicami Tú,\
¿d’aú tan saliandu lus cuartus?\
¡pa mí qu’aquí hay más misteriu\
que’n esu del Gran Hermanu!\
que cuandu i priguntas a alguin\
dicinti que nun lu viarun,\
si comu a Ti ti pasóu...\
tamián nus cantara’l gallu.

Almodovar ganó el oscar\
que dan lus amiricanus\
ya p’agradecellu ¿guais?\
acordousi de lus gualus,\
de la madri, de la virgin\
ya de lus santus del cialu.\
¡soltois una letanía,\
que lu acabarun ichandu!

Lu que i pasa a Ruciitu\
ya pa nun aparar curriandu,\
pos lleva una temporada...\
¡nu i sal una nin quiriandu!\
Primeiru lu del disvurciu,\
dispuás lu del mozu nuavu,\
pur ciartu, qu’iba pa guardia,\
peru esti d’ayuntamiantu;\
isgoriasi co n’el cochi\
ya desgusta a la Juradu,\
peru asina ya todu\
nun da puntada sin filu,\
pa ir co la cara bian alta\
ya co’l piscuazu bian tiasu,\
sacou una moda nuava\
“collarin a lu Carrascu”.

N’as outras modas, ¿güisti?\
tenemus muy poucu nuavu,\
siguin co la pial n’iviarnu\
ya trasparencias n’el vranu;\
lus iscotis po la ispalda\
que da virguanza mirallus,\
pos a poucu que ti asomis\
ves aú tiniamus el rabu;\
por dellantri “vonderbras”\
pa ir el do de pechu dandu.\
Lus pelus con una ispuma\
que lus dexa istropajaus,\
qu’anqui lus llevin bian secus\
paezti que tan mollaus.\
Golveu’l color pastel,\
asina, hemus endulzanus\
en sin piligru d’engordi\
anqui s’iscapin lus guayus.\
Tamián gulviarun ponesi\
de moda, outra vez lus zuacus,\
¿pa golver a las madreñas,\
na más que nus queda un pasu?.\
Por si escasu yo la muina\
nun la sualtu de la manu.

Ahora ya Santu Patrón\
pa ir tirminandu’l rilatu\
ya deixati discansar\
hasta que pasi outru añu,\
vou piditi que protexas\
a la xanti d’esti puablu,\
ayudanus co la pesca\
pa nun tener que queixanus,\
trainus de la mar en paz\
ya que nun haiga más muartus.

Vou imprimar co lus vivas,\
pa que veais que tou cabandu,\
ya podais marchavus ceu\
que tá’l vermú asperandu:

¡Que viva’l nuastru Almiranti,\
San Pedru Apostul del Cialu!\
¡San Pablu ya San Pablín,\
ya San Antoniu’ l Paduanu!\
¡Viva Santa Anina Hermosa\
ya vivan todus lus santus!\
¡Un viva p’al Santu Padri\
que tuvu de cumpliañus!\
¡Vivan las otoridadis\
que tan subias al palcu!\
¡Ya viva toda la xanti\
que tais pur iquí en baxu!\
¡Vivan Mafre y lus cofradis,\
que andan d’aniversariu,\
Avanti, el Coru y’Amigus\
qu’abondu si tan destandu!\
¡Vivan todus lus pixuatus\
que si marcharun del puablu!\
Y’ahora vou tirminar\
pa que mi quedi risuallu\
ya podais güir la copla\
desdi lu altu del Cialu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA,\
CON TODOS LOS DEMAS SANTOS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!