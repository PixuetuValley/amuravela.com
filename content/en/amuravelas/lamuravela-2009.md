 +++
draft = false
date = "2009-06-29T12:00:00+02:00"
publishdate = "2009-06-29T12:00:00+02:00"

title = "L'Amuravela 2009"

description = "El sermón de L'Amuravela de 2009 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/en/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/en/reciters/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l’Amuravela\
comu San Pedru asperaba.

¡Filicidadis, Patrón!\
¿tuvisti muchus rigalus?\
¿nun ti pundrían na tarta\
una vela por cada añu?\
pos si asoplastilas todas\
tarás ahora sin risuallu,\
ya tuvía con nusoutrus\
ti queda por celebrallu,\
igual nus da que sea santu\
o que sea cumpliañus,\
que pa esu tamus aquí,\
las pixuatas, lus pixuatus\
ya tamián lus forasterus\
que vianin a vesitanus.

Guay pa mí, ya un día ispicial,\
pos fai vinticincu añus,\
que desdi la popa el boti\
ti vengu amuravelandu\
ya quinci d’ ìsquirbidor\
de lus versus del rilatu,\
aú ti ponemus al día\
de lus acunticimiantus\
qu’ en Cuideiru ya n’ el mundu\
vianin a diariu pasandu,\
Amás de filicitati\
en nomi de todu’l puablu,\
a Ti, por ser vos quian sos,\
¡nuastru valedor n’el Cialu!\
ya por ser el tóu amigu\
ixtendémuslu a San Pablu,\
que nunca tará de más\
por si fai falta una manu,\
¡peru sin el espadón!\
esi que lu deixi quiatu.\
Ya pa completar el tridu,\
anque esi nun sea Santu,\
filicitamus tamián,\
al que tirmina pechandu\
lus festejes en tu honor,\
a San Pablín mi rifiaru.

Vou imprimar comu siampri\
a cuntati lu más nuastru.\
Tamus na mar comu’l chánquili,\
cada vez más pa tras vamus,\
co’l mal tiampu, nun salimus,\
si salimus, nun pescamus,\
si pescamus, nu hay ganancias,\
pos tan lus precius tan baxus,\
que si vendi la mirluza\
al valor de fai diaz añus,\
costanus más la carnada\
qu’el prudutu que sacamus,\
a esti pasu, valnus más\
garrar muilis n’el puartu,\
que nun gastamus gasol\
ya asina aforramus cuartus.\
Tamián co l’angula pasa\
de lu mesmu outru tantu,\
qu’en risumin quiar dicir,\
qu’esti añu nun guliarun,\
hubu vecis qu’entri todus\
ni un kilugramu garramus,\
peru estu, non en un día,\
a todu un mes mi rifiaru.\
Con estas trazas, Patrón,\
dos cousas nus sucidiarun:\
nun viniarun japonesis,\
ya baxóu el preciu’l aju.

Vou cuntati, Santu Hermosu\
de un plan nuavu aú nus mitiarun,\
pa que la mirluza’l pinchu\
tenga ricunucimiantu,\
ya sepan desde la Rula\
a diariu las que garramus,\
comu ya de que manera,\
si po’l cogoti o po’l rabu,\
asperemus qu’el sistema\
nun allegui a tener fallus\
pos temumi lu pior…..\
¡un pulicía en cada barcu!\
el nomi nun ti lu digu\
pos isquirbisi muy raru,\
pa m’idea que ta n’inguili\
nun sou quian a prununciallu,\
el tiampu ya nus dirá\
si nun val o val pa algu.

En’a Direción de Pesca,\
un nuavu cambiu tuviamus,\
llevamus tres mandamasis\
en apoucas más d’un añu,\
n’el Madrí lus prisidentis\
duraban algu más tiampu.\
Asina que mira ver,\
s’isti tirmina el mandatu,\
pos paez un rapaz llistu,\
en sin un pelu de “fatu”\
amás conoz bian la mar\
que ya ñaciu en Luancu.

Co las gavioutas paez\
que tamus más rilajaus,\
nun tuviamus cirriburris\
comu hubu el añu pasau,\
vou cuntati el mareaxi\
pa que Tú tes enterau:\
La Cumisión de festejus,\
pa ir atotandu lus cuartus\
tan vindiandu lutiría\
duranti toudu el vranu,\
ya puanin lus altas-vocis\
alta la lleva asonandu,\
con pasus-doblis, rancheras\
ya curridus mijicanus,\
estu paez que a las gavioutas\
nun is debi tar gustandu,\
pos tapandu las oreas\
marchansi todas glayandu;\
pa m’idea qu’esti enventu\
tinian que patentallu,\
vindían por outrus lláus\
ya nusoutrus descansamus.

Comu ti dicía anantis\
nun acompañou el tiampu,\
sobri todu en eneru\
con muchu friu ya viantu,\
hubu folas, San Pidrín,\
de venti metrus de altu\
peru in ista ucasión\
pasarun llonxi del puablu,\
asina que nun tuviamus\
que lamentar dengún dañu.\
La premavera, tampoucu\
venu comu la quixáramus,\
pos tan prontu taba bonu\
comu si punía d’ iviarnu,\
así tuviamus arrastras\
sin apear el catarru,\
ya cuando ya paicía\
qu’ ibamus amijorandu,\
llegounus la gripi’l gochu\
que de Méjicu truxarun.\
En el “gatu Filiciana”\
primeramenti pensamus,\
pos igual  taba de gualta\
ya pudía cuntagianus,\
peru dixarun que non,\
qu’era gatu non marranu,\
ya qu’el piligru aú taba\
era entre lus humanus.\
Con  todas estas lus rusus\
quixarun boicoteanus,\
primeiru con el xamón\
que nun quirían importallu,\
más tardi co lus touristas\
pruhibiándulis vesitanus,\
ya dispuás n’Uruvisión,\
que pinúltimus quedamus.\
Lu primeiru arreglousi\
lu de Soraya non tantu.

En Sitiambri La Santina\
aflotóu de nuavu’n puartu,\
ya lus buzus, comu siampri\
en prusición la llevarun\
pa rezai la Santa Misa,\
entre cánticus ya aplausus.\
Tuvu isti añu con nusoutrus\
el siñor Venanciu Blancu\
que desdi la Argintina,\
acercousi a saludanus,\
amás pasoulu muy bian\
ya llevóu bonus rigalus,\
entre Laura ya Verena\
abondu bian lu atindiarun.\
Dispuás hubu sardinada\
igual que todus lus añus,\
que pa esu la Cumisión\
nunca iscatimóu en gastus.\
Ya comu diz el reflán,\
qu’el que la vei pirsiguiandu\
si nun deixa d’insistir\
acábala cunsiguiandu,\
aquí nusoutrus San Pedru\
bian podemus celebrallu\
pos pur fin el Día d’Asturias\
vei festejasi n’el puablu.\
Ahora hay que trabayar\
co lus que l’urganizarun,\
pa deixar el pabellón\
de lus pixuatus bian altu.

En nuviambri, una vez más\
lus del coru cilibrarun\
el certamin d’haberas,\
igual que todus lus añus,\
con esti, ya llevan ochu,\
ya siampri van mijurandu,\
que pa urganizallu bian,\
abondu si tán destandu,\
urfionis, de lu mijor,\
las vocis paicían del cialu,\
¿Qué ti vou cuntar a Ti,\
si lus tuvisti debaxu?

Las muyaris de la mar\
el sou día festejarun,\
nun lis dióu más que lluviara,\
ficiara friu o viantu,\
pa falar ya rivirtisi,\
lu de menus, yá el tiampu,\
cantóu el coru Uviñana,\
bona cumida, tiatru,\
ya un homenaji, a Angelinus\
la Recachada i fixarun,\
dispuás bellandu entre ellas\
la xornada rimatarun,\
po lu que Tú puadis ver…..\
nun lis fain falta paisanus.

Comu las d'aquí son poucas\
ya nisicitan rifuarzu,\
de lus conceyus vicinus\
más de dusciantas viniarun\
pa cilibrar Anfitrionas,\
ya tar entre ellas falandu\
de lus poblemas que tianin\
ya comu lus risulviarun,\
llámasi a esu, cunferencias,\
peru nun son de teléfanu,\
asina nun teneremus\
que priucupanus po'l gastu.\
Fixarun una vesita\
ya un ricurriu po'l puablu\
marchándusi muy contentas\
de lu bian que las tratamus.

Dispuás feixusi la fiasta\
pa todus lus xubilaus,\
más de milenta, San Pedru,\
en Casa Lupa riuniarun,\
tamián tuviarun cumida,\
hubu descursus, rigalus,\
ya p’acabar con un  baili\
que ya bonu pa lus guasus.\
El nuastru Alcaldi pidíui\
a un mandamás del Gubiarnu,\
qu’aú taba la Casa’l Mar\
s’imprimin céu lus trabayus,\
pa que hayga una risidencia\
de viayus, aquí n’el puablu,\
anqui mijor la punían\
en outru llugar más llanu,\
que pa subir ya baxar\
vei a costanus trabayu.

A primeirus de diciambri\
“Gaspar” venu a vesitanus,\
peru nun era un Rei Magu\
que llegaba adelantau,\
tratábasi d’un dilfín\
qu’iba algu dispistau,\
pensamus vinía d’un circu\
pos paicia amaestrau,\
¡tinías que vellu xugar\
co lus remus d’un chalanu!\
peru sigún nus dixarun\
más tardi lus deslletraus,\
anda faciandu tourismu,\
pos ya lu tianin fichau.

Ensiguidina dispuás\
las Navidadis llegarun,\
tianin poucas diferiencias\
co las de lus outrus añus,\
rifiarumi mayormenti\
a lus asuntus profanus:\
farturas a todas horas,\
turronis durus ya blandus,\
dulcis, tartas ya champanis,\
¡cualquiar día reventamus!\
co la fami qu`hay po’l mundu\
¿nun pudíamus cunciencianus?\
En’a Ilesia comu siampri\
hubu la Misa del Gallu,\
y’anque había pouca xanti\
abondu bian lu pasamus,\
pos cantamus todus xuntus\
lus vellancicus pixuatus,\
Chelvi ya Manuel Alfredu\
muchu bian lus entonarun.\
El día cincu de eneru\
con gran luju ya boatu\
amontaus en tres carrozas\
lus Reis Magus llegarun,\
trian rigalus a esgalla,\
la crisis nin la anotarun,\
bian si ve que d’aú vinían\
andan asobraus de cuartus.\
Lus niñinus comu siampri,\
quedaban embelesaus\
ya lus brazus de lus padris,\
tamián quedarun cansaus.

Antigus Alunus Selgas\
n’el mes d’abril s’alcontrarun\
ya con esti son catorci\
las vecis que lu fixarun,\
entregarun lus diplomas\
del cuncursu litirariu,\
a una parea de Luarca\
que munchu bian isquirbiarun,\
 yo quixara dais la gracias\
po’l d’honor que mi otorgarun,\
tuviamus bona cumida,\
gueitas ya’l coru autuarun,\
ya cabamus comu siampri\
co la musica bellandu.

Na Semana Santa, ¿guais?\
paez que tamus de saldu\
pos piardinsi prusicionis\
que de magar cilibramus,\
isti añu tocouti a Ti\
el día Miárculis Santu,\
siría pa nun veti llorar\
ya n’el Templu ti deixarun,\
o igual foi pa qu’ista vez\
nun negaras al Maestru.\
¡Tinía que danus virguanza!\
¿aú tamus lus pixuatus?\
primeiru foi el Incuantru\
más tardi el Desenclavu,\
(non el que si fai na Ilesia\
al de afuara mi rifiaru)\
agora fuarun las Lárimas\
¿pararemus Patrón Santu?\
o vamus siguir pirdiandu\
la herencia de nuestrus viayus.\
A ver lu que unda nus duran\
El Calvariu, el Santu Intiarru\
ya las Venias pa cabar\
el día Sábadu Santu.

¡Tamus pirdíus, miou probi!\
¡nun mandamus nin de viayus!\
pos nus xubilaus de la mar,\
tián una muyar el mandu.\
Graci Pumariega Pola\
ya la que vei gobernallus.\
Socedéu a Oscar Valle\
que nus dexóu'l pasau añu.\
Que si prepari l’alcaldi\
que ha golvellu lloucu’l tarru,\
cuandu nisiciti perras\
pa iscursionis ya outrus autus,\
¡fura por una paré!\
yo ya lu toy advirtiandu,\
amás ya de bona tinta\
que conozcu bian el pañu.

Con el plan de Zapateru\
que asina lu llamarun,\
van facer en Villamar\
un campu de fugol nuavu,\
con vistuarius a tou tren\
ya bancada pa sentanus,\
dicin que tián una yerba\
que nun fai falta segallu,\
asina tarán las vacas\
con diata adelgazamiantu.\
Aú valia poucu la lleichi\
con estu ya tirminarun.\
Pa poder llevallu a efeutu\
nun si punían d’acuardu\
lus que tan na upusición\
co lus que tianin el mandu;\
a mi paezmi, Patrón,\
ya si m’intivoucu, inmiandu,\
que una cousa que ya bona\
pa’l Conceyu ya pa’l puablu,\
debin de tar todus xuntus,\
a la hora de aproballu,\
¡pa xugar a la pilota!\
¡non si ya pa un pilutazu!

Ven pa cá, Santu Patrón,\
que ti pareceu Furacu,\
bian pensei que outra vez más\
gulvia ser un frescasu,\
pos las osas nun paicían\
que quirían acetallu,\
peru a fuarza d’insistencia\
Tola picóu el anzualu,\
ya pa m’idea la carnada\
paez que i cabóu gustandu.\
Amás él era bian llimpiu\
siampri si taba bañandu.\
Por Paca haberá qu’asperar\
po lu menus outru añu,\
qu’ahora tianin qu’hinbiernar\
que quiar dicir, tar durmiandu.

Ya falandu d’asperar,\
¿aú ta la playa, miou Santu?\
¿nun dicían la tiníamus\
pa desfrutalla isti vranu?\
perdón, vou ritificar\
¿aú tá la zona de bañus?\
bian pensei que co la crisis\
nu imprimaban lus trabayus,\
o que la mar la llevaba\
sin nusoutrus enteranus.\
Prucura la faigan ceu\
antis que cabin lus cuartus,\
cada vez que falan d’ella\
vei baxandu el pirsupuastu,\
lus millonis del prencipiu\
en ciantus si cunvirtiarun\
asina que la rocea\
yo teula mitía en cuarpu.

Lu que vei cabar a tiampu\
la obra ‘l camín del faru,\
¡a tiampu d’inaguralla\
con dos mesis de ritrasu!\
peru mereceu la pena\
pos quedóu abondu guapu;\
asperemus que la mar\
nun gualva faer más istragus,\
ya podamus pasiar\
sin piligru muchus añus.

Pa nun perder la custumi\
más ilicionis tuviamus,\
las primeiras en Galicia\
y’al tiampu n’el Pais Vascu,\
tantu en un llau comu en outru\
hubu cambiu de gubiarnu.\
Güi que n'esta ucasión,\
lus que pirdiarun, llevarun\
un par de bonus rigalus,\
unu, un cochi blindau\
ya outru un plan debaxu´l brazu.\
Dispuás en’as Urupeas\
golveu pasar outru tantu,\
asina que la turtía\
dióu gualta pa ‘l outru bandu.

Tamián feixu Zapateru\
outru cambiu de gubiarnu,\
pa llevar la ecunumía\
ponxu a una muyar al mandu,\
son las que sabin, San Pedru,\
d’aforrar ya gastar cuartus,\
ya comu tamus en crisis\
hay que dai a lus dos palus.\
¿Mi alma nun la nutastis\
pur hí inriba n’el Cialu?\
porqui aquí tamus miuo probi\
que nun atopamus  sualu.\
Tan cierrandu las empresas\
ya quedandu xanti al paru,\
asina, que al nu haber perras\
nun pruducimus el gastu,\
sin el gastu nu hay cunsumu\
ya sin cunsumu, aparamus\
el sistema prudutivu\
ya yá tou aú imprimamus.\
Si nun ti enterasti bian\
yá que tás comu’l gubiarnu,\
a la diriva, Patrón,\
peru sin alcontrar puartu.\
La upusición anda igual,\
solu que en sintiu contrariu,\
ya miantras tantu nusoutrus\
siguimus pagandu el patu,\
qu’ellus tan intritinius\
a lus ispias xugandu,\
pagándusi cumisionis,\
o cidiandusi contratus,\
Pur ciartu, ¡nin si ti ucurra\
cambear ahora de capiallu!\
nun vaya ser que ti acusin\
de que foi algún rigalu,\
porque fixisti de baldri\
algún que outru milagru,\
mira lu que li pasóu\
al mandamás valencianu,\
por  nu alcontrar la fatura\
de tres trajis que i fixarun.

En’us Istadus Unius\
tianin un mandamás nuavu,\
ya y’al primeru na hestoria\
que nun ya de color blancu,\
peru allí el color contrariu\
dicisi afru-amiricanu,\
pa m’idea que lus negrus\
solu son lus africanus.\
De nomi llámasi Obama\
muy acertau pa estus tiampus,\
cuandu nus vaya mijor\
golvemus a bautizallu.\
Paez un homi cabal\
ya co lus pías n’el sualu\
non comu’l que taba anantis\
que lus tinía colgando\
o inriba d’una mesa\
co’l José Mari falandu.

Vou cuntati una nuticia\
que lus papelis truxarun,\
que d’España, ya n’ Asturias\
aú más xanti tá murriandu,\
entós haberá que icir,\
peru con gran sintimiantu:\
¡Paraisu natural,\
d’aquí direutu p’al cialu!

Ya pricisamenti ahí tán\
lus pixuatus que si fuarun,\
pa que Tú lus ricibiaras\
co lus brazus bian abiartus,\
vou a nomati a dos d’ellus\
que ti tarán ayudandu,\
a unu ya lu cunucías\
pos tiníaslu agrimiau,\
Don Ángel Cuervu, el cura\
d’Urbanín aquí llamau.\
que feixu una gran llabor\
trabayandu en sin descansu\
por culitivus de probis,\
gitanus ya marxinaus\
ya pur ú quiara que tuvu\
siampri foi muy apriciau.\
Dexounus tamián Masvindu,\
ahora ya tianis risualtu\
lus poblemas que de tráficu\
pudiarais tener n’el cialu,\
¡si nun lu fixisti ya\
has de dai ceu’n xiblatu!

Cuntareiti de currida\
lu qu’en mundu ta pasandu,\
en Frebeiru en Italia\
un bon sustu si llevarun,\
tuviarun un tirramotu\
que dexóu abondus muartus,\
ya tianin un Birlusconi\
que mijor taba callandu,\
pos cuandu abri la boca,\
tián un iscandalu nuavu.\
En Somalia hay piratas\
que tan atacandu barcus,\
¡menus mal que estus tan llonxi,\
si non tocábanus algu!\
ya ahora que lus intigristas\
paicían taban calmaus,\
lus curianus del norti\
una tómbica botarun,\
¡mijor cumian arroz\
en ver de xugar con fuau!\
que tamus l’humanidá\
co’l ripiru diantru’l cuarpu.\
Aquí hubu gualga de juacis,\
peru sigún nus dixarun,\
que tuviáramus tranquilus\
que nun la facían por cuartus,\
qu’era por falta de medius\
nun siría Patrón Santu.\
que quirían un enteru….\
ya siguru lu alcontrarun\
pos falarun co’l menistru\
ya nunca más si queixarun.

Vou falati de fugol\
imprimandu po’l Uviadu,\
que cunsiguiu subir\
de catiguría isti añu,\
ya ‘l Sporting de Xixón\
que si sigui mantiniandu\
anqui hasta última hora\
lus dos tuviarun temblandu;\
tiplicousi ‘l Barcelona\
ya’l Madrí foi un frescasu,\
sin embargu el Cudillero\
siampri taba empatandu,\
si en ver de facelu a golis\
lu fixara con anzualus,\
el palangri Santu Hermosu\
allegabavus al cialu.

¡Vaya fiastas, San Pidrín,\
ti priparamus isti añu!\
nada menus que seis días,\
¡nun sei si aguantará ‘l cuarpu!\
Las orquestas son bian bonas,\
algunas tan ripitiandu,\
lu mesmu que las fanfarrias\
ya’l que urganiza lus fuaus.\
Una novedá muy nuava\
vei a dexati asoráu:\
¡tres goletas de l’Armada\
que nus tan acompañandu!\
guay visti a lus mariñeirus\
n’a prusición disfilandu\
ya’l día de San Pablín\
n’el uficiu po lus muartus\
pa faer la ofrenda floral\
van a salir lus tres barcus.\
Pa dai rillustri a las fiastas\
iligiarunsi en marzu\
a Marta, Sandra ya Silvia\
de damas, acompañandu\
a Ireni Iglesias, que vei\
a ser la que te reinandu.

Danus la Tóu pruteición\
que tan solu en Ti isficiamus,\
pa que faigas que Cuideiru\
vaiga cada día surdiandu.\
Prucura que haiga mirluza\
ya que lus precius sean altus,\
que lus peixis de la mar\
si ripruduzcan a ciantus,\
pa que asina las ganancias\
omentin como asperamus.\
Que lus nuastrus mariñeirus\
regresin sanus a puartu,\
pa golver venus aquí\
outra vez diantru d’ un añu.

Agora vou acabar\
que teu secu ‘l gargualu,\
ya Tú tenerás que ir\
a poner ordin n’el cialu,\
que igual si ti colóu alguin\
miantras tabas aquí abaxu.\
Si atopas a unu bellandu,\
siguru ya Michael Jacksum.

¡Vivan San Pedru, San Pablu\
ya San Pablín que ya’l rabu!\
¡Viva Santiagu ‘l Mayor\
ya que viva ‘l sou hermanu!\
¡Viva San Juaquín, Santa Ana\
ya outru viva pa ‘l Paduanu!\
que casi a las muciquinas\
ya nun haiga cilibatus.\
¡Vivan todus lus que tan\
guay de vesita n’el puablu!\
Un viva muy ispicial\
pa lus que tianin asiantu,\
¡Ya vivan milenta vecis\
lus que hasta aquí lus truxarun!\
¡Vivan las otoridadis\
que son las que tianin mandu!\
¡Ya viva ‘l apuntador\
que fai muy bian so trabayu!\
¡Que vivan lus dos xigantis\
ya que armin un tal istruandu,\
que piansis tas en’ as fiastas\
de lus morus ya cristianus!\
¡Vivan todus lus pixuatus\
que s’alcontran llonxi ‘l puablu!\
¡Ya viva la nuastra copla\
que cada añu cantamus,\
en lus bailis, en las danzas\
ya pa cabar el rilatu!

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!