+++
draft = false
date = "2022-06-29T12:00:00+02:00"
publishdate = "2022-06-29T12:00:00+02:00"

title = "L'Amuravela 2022"

description = "El sermón de L'Amuravela de 2022 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/en/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/en/reciters/cesareo-marques-valle/"
    image=""
    bio=""

[image]
    src = ""

[alternatives.es]
    code = "es"
    url = "/amuravelas/lamuravela-2022/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

Fialis comu pasóu siampri\
desdi magar de lus tiampus,\
aquí tamus outra vez\
pa filicitati ‘l santu,\
ya festejati tamián\
por ser Tú el Patrón nuasu,\
amás dispuás de dos añus\
ha ser por todu lu altu,\
tenemus ganas, San Pedru,\
notarásnuslu nel cuarpu\
que ribui d’ alligría\
con ganas de muvimiantu,\
hemus cantar ya bellar\
hasta quedanus sin fualgu.

Todu ya poucu ¡Almiranti!\
lu que pa honrati faigamus,\
pos siampri tuvisti ahí\
pa lu bonu ya lu malu,\
cuando la cousa va bian\
con rezus ti lu pagamus,\
peru cuando pinta mal\
de Ti… bian nus alcordamus,\
ya llegau el día de guay\
nel sermón ti lu soltamus,\
anque al final comu siampri\
has de marchati bellandu,\
pos ya tantu San Pidrín\
lu que ti quiar isti puablu,\
qu’ anqui n’algu nun lu atendas\
¡todu ti lu pirdonamus!.\
Al Apóstul lus Xintilis\
vou tamián filicitallu,\
pos nun cunvián que s’infadi\
que vei co la espada en manu,\
anque ya sabi de sobra\
qu’ aquí ya mañana l’ amu,\
guay tocai ser el postreru\
ya San Pablín, siampri el rabu.

Tú agora, has tar atentu,\
vou imprimar el rilatu\
falánduti comu siampri\
de la mar, que ya lu nuasu,\
peru antis, apaga el móvil\
nun ti tean ispiandu,\
que sigún teu intindiu\
el “Pegasus” vola altu\
ya nunca vas a saber\
quian lu vian utilizando,\
si desde diantru ya Judas\
o desdi afuara ya ‘l diañu,\
anqui hay una sulución\
comu la que aquí fixarun,\
que metas a lus dos bandus \
en lus secretus del Cialu.

La costera de bunitu\
saliu cara el pasau añu,\
pos nun hay mayor disgracia\
qu’ haiga un compañeru muartu,\
sei qu’ entre Tú ya San Roqui\
teneis a Fidel n’el cialu,\
peru esu nun nus abasta\
¡pos foi tantu el discunsualu!\
comu el que tamián tuviarun\
lus nuastrus primus hermanus,\
col nofragiu en Terranova\
que sufriu el Villa Pitanxu,\
omentandu más la pena\
al nun atopar lus cuarpus,\
nun sei lu que pensarás…\
¿foísiti un poucu la manu?.

La caballa llegóu tardi\
ya tamián iscasiandu,\
menus mal que con el preciu\
algu paez compensamus,\
el pulpu nun si diou mal\
ya ‘l porcebi mijorandu.\
Po lu demás, comu siampri,\
vamus na más que tirandu,\
pos lus cupus cada vez\
más nus lus vianin baxandu,\
l’últimu el de la mirluza,\
peru lu pior del casu,\
yá, que si queremus más,\
a bon preciu hay que pagallu,\
lu que había que faceli\
al que nun l’usi ¡quitailu!\
peru ya sabis, Patrón,\
lus derechus pa lus vascus,\
¡you nun sei comu si arreglan\
que siampri salin ganandu!

Falánduti de ganau,\
nun sei si aquí vian a cuantu,\
a esi menistru que i diarun\
cunsumu, por dali algu,\
¿nun pudía en ver de carni\
falar tamián del pescau?\
pos cuando abri la boca\
subi el preciu nel mercau,\
mutivus tianlus abondus,\
pos nun ta igual de tratau\
el que garramus nusoutrus,\
frescu, llimpiu,  d’aquí al llau,\
qu’ el que tran lus arrastrerus\
que llega todu mazau.

Pudirías dicinus Tú\
en que ti tamus fallandu,\
pos sin llevantar cabeza\
más de dos añus llevamus,\
primeiru co la pandemia\
del covid isi del diañu,\
con variantis, con vacunas\
y’ hasta con cunfinamiantu,\
dispuás venu el volcán\
que na Palma feixu istragus,\
istrozandu co la lava\
todu lu qu’iba garrandu.\
Aquí hubu un tirrimotu\
peru feixu poucu dañu,\
al paicer taba el picentru\
d’ Uviñana mar adiantru.\
Hubu folas de calor\
cuando tábamus n’iviarnu,\
enundacionis por agua\
en plenu vranu tuviamus.\
Ya cuando nus paicía \
que todu iba calmandu,\
vei Putín invadi Ucrania\
¡ya outra vez nus la liarun!\
pos amás de lu pior\
que son lus milis de muartus,\
yá qu’ esi xostrón nu apara \
de tar siampri amenazandu,\
con que nus tira la atómbica\
pa que salgamus volandu.\
Dispuás pa rimatar bian\
ya intranus ripiru en cuarpu,\
venu la viruala ‘l monu\
qu’ anda pur i cuntagiandu,\
peru lu que más priucupa\
-al menus así pensamus-\
ya qu’ el Doctor Simón dixu\
lu mesmu que dixu antañu,\
que nun íbamus tener,\
namás que dos o tres casus,\
desde esi momentu mesmu\
nun deixa d’ ir omentandu\
ya comu siampri pasóu\
rifiriándusi a lu malu,\
golvemus ser lus primeirus\
outra vez del campiunatu.

Lus precius nun tianin techu\
nun aparan d’ ir subiandu,\
lu que antis valía cincu\
por diaz lu multiplicarun,\
el pan, la lleichi, la lluz,\
que un paréntisis fixarun,\
pa inriba llamanus tontus\
po lu que tamus pagandu,\
istu ya el mundo al revés\
¡lus lladronis ensultandu!\
comu a lu llargu la hestoria\
siampri saliarun ganandu,\
llibrarun a Barrabás\
ya ‘l  Maestru condenarun.\
Vou a cierrar el paréntisis\
que ya mi tou calentandu\
ya nun quiaru que mi llevin\
presu al baxami del barcu.

Cuntareiti algunas cousas\
que tamián acunticiarun,\
a finalis de nuviambri\
malas nuticias tuviamus,\
pos dexóunus Don José,\
el que fuara Cura Párracu,\
bian poucu aguantóu el probi\
viviandu llonxi del puablu,\
pa faei la capilla ardianti\
punxárunli un catafalcu,\
que nin el Papa de Roma\
lu vei a tener más guapu;\
al funeral que i fiximus\
iba un xintíu disiartu,\
ya más de milenta curas\
lu taban acompañandu,\
prisidíulu l’ Arzubispu,\
que falóu abondu claru\
na humilía que nus ichóu,\
diciandu que lus cristianus\
por muy bonus que seamus\
siampri cometemus fallus.\
El Coru Mixtu cantóu,\
comu siampri mucionandu\
ya dispuás falóu Xuan Luis\
con un descursu tan guapu,\
que lus prisentis allí\
dímusli un fuarti aplausu;\
discansa agora pa siampri\
nel ciminteriu del puablu\
ya na Tú compaña ha tar\
mirandu po lus pixuatus.\
Al restu de fallicius \
qu’esti añu nus deixarun,\
nun fai falta que ti pida\
que lus atendas nel Cialu,\
pos de sobra bian sabemus\
qu’ al Tou llau tianin asiantu.\
Comu siguru lu tián\
quián fuara Arzubispu nuastru,\
Don Gabinu Díaz Merchán\
que morreu fai poucu tiampu.\
Ya tamián puadis ponei\
clavi a la puarta del Cialu,\
que ti la llevóu Balbín,\
bon pravianu ya pixuatu.

Pechóu la piscadiría\
de Selica el pasau añu,\
pos jubilóusi Jesús\
que miricía el discansu,\
agora vei ser Raisa\
la que siga trabayandu,\
con una tianda que tián\
prudutus en asturianu,\
el nomi tamián lu yá\
pos punxárunli Raigañus.\
Ya xustu enfrenti pur fín\
la obra l’Iscurial cabarun,\
¡tará contentu Manolu!\
pos costouli abondus cuartus,\
asperemus qu’ abran prontu\
pa que haiga trabayu en puablu.

San Pedru, si ves pur i\
a muyaris caminandu\
de una manera algu rara\
con bastonis ena manu,\
nun ti asustis, yá que tan\
un esporti praticandu,\
“marcha nórdica” lu llaman,\
dicin tunifica ‘l cuarpu\
ya outrus binificius varius\
que mi tuviarun cuntandu,\
yo ya is dixi qu’ en Cuideiru\
fíxusi ya desdi antañu,\
siampri si foi a Santana\
con la muleta ya andandu,\
en sin falta munitoris\
nin d’enventus sacacuartus.

De Filiciana, hasta Méjicu,\
dicin que llegóu el gatu\
ya de allí, al nuastru Crunista,\
una midalla li diarun\
pa riconocei ¿güisti?\
lu que si anda destandu,\
ya más agora que tián\
cumpitencia a destayu,\
pos saliu-i istrauficial\
outru crunista isquirbiandu,\
¿nun sei quian lu iligiría?\
pos diz que yá democráticu\
¡la verdá, nu hay quian lu intianda,\
pos failu en idioma nuavu!\
ya feixu un dicionariu\
diciandu que ya pixuatu.\
You comu tinía dudas\
púnximi a comproballu:\
insiñeilu a Mijail\
por si li sonaba d’ algu,\
ya dispuás de dai cian gualtas,\
díxumi nu era rumanu,\
pa m’idea qu’ a la Nasa\
habiría que unviallu\
a ver si sona la flauta\
ya lu intiandin lus marcianus.\
¡Ya mijor la enfermedá\
qu’ el remediu pa curallu!\
Siampri güi que la inorancia\
era atrivida, Miou Santu,\
lu que nunca you pensei\
¡que pudiara selu tantu!.

Outrus en cambiu, Patrón,\
qu’ isquirbiarun isti añu,\
dati gustu de leellus\
pos fainlu muy bian ya claru,\
ahí tianis a Mariani\
con unus cuantus pixuatus,\
que nus feixu de riir\
con hestorias d’ outrus tiampus,\
Manuel García Estadella\
fai versus en castellanu,\
a Cuideiru, a San Martín,\
a lus vaqueirus ya xaldus,\
tamián Alfredu Garay\
mirez aquí ser nomau,\
isquirbi a la baxamar \
muchu bian en asturianu.\
Ya si quiás güir cantar\
igual que a un ánxil del Cialu,\
iscucha a Maria Heres\
muy bona mezzusopranu,\
comu ves, en el conceyu,\
de Cudillero, pur ciartu,\
hay artistas de rinombri \
que han llegar a lu más altu,\
aquí abaxu en Cuideiru,\
aú falamus el pixuatu,\
tenemus l’Amuravela\
ya tamián el Yuntamiantu,\
igual debi ser por esu\
qu’ algún si tea cunfundiandu\
ya lus de la tupunimia\
unda nun lu tengan claru.

La Navidá, comu siampri,\
igual que todus lus añus,\
abonda illuminación\
ya col árbul prisidiandu,\
comu nu hay mesas nus baris\
puadin ponellu bian amplu,\
outra cousa ya siría\
si si cilibrara en vranu,\
al nu haber terrén bastanti\
habiría que colgallu.\
El Ñacimiantu na Ilesia\
ta cada añu más guapu,\
lleva las llucis cambiantis \
ya’l agua en muvimiantu.\
El que quiría golver\
a comer turrón, Miou Santu, \
¡el Eméritu! que tá\
en el Golfu de distiarru,\
¿nun sabi que n’estas fechas\
lus que vianin son lus Magus?\
ya él comu muchu llegóu \
a ser un rey campechanu.\
El día cincu d’eneru\
lus del Urianti llegarun,\
la cabalgata muy guapa,\
con muchu acumpañamiantu,\
la Princesa Abdalá\
co la capa azul al viantu,\
lus personaxis de Disney\
ya tamián había caballus,\
las carrozas culuridas\
comu nunca las tuviamus\
ya lus tres Reis “urgullosus”…\
de golver de nuavu al puablu.

Dispuás la Simana Santa\
con fervor la cilibramus,\
amás in ista ucasión \
acompañounus el tiampu,\
asina las prusicionis\
pudiarun salir po’l puablu,\
Xuan Luis ichóu el Calvariu\
co ‘l megáfanu fallandu,\
tuvu el probi que facer\
ista vez dobli d’ isfuarzu,\
el Viarnis al Santu Intiarru \
iba un xintíu disiartu\
ya las Venias comu siampri,\
fuarun fechas sin un fallu,\
al cabar chocolatada\
ya fiasta nel Puartu Nuavu.

Vou cuntati un mareaxi,\
que a mi tamián mi cuntarun:\
foi Ángel el del Patrón\
vacunasi al Parqui Astur,\
ya ‘l salir, nun atopaba\
el furgón n’aparcamiantu,\
¡pensóu que si lu arrobaran\
comu li pasóu l’outru añu!\
dioi gualtas a la cabeza,\
alcordosi de lus Santus,\
ya cuando dispuás de todu\
cunsiguíu isi calmandu,\
diousi cuanta que saliara\
por el llau intivocau,\
ya na más dar  media gualta\
allí lu viu aparcau.\
Güi que abrazousi a él\
comu un enamorau\
ya que li dicía cousas,\
todu en voz alta falandu;\
hubu xanti, que a la cola\
unda taban asperandu,\
pa ponesi la outra dosis\
de la vacuna nel brazu\
¡ya saliarun de la fila\
ispaboradas curriandu!\
¡pensandu que lu que vían\
iba efeutu sicundariu!.\
 \
Dicin qu’ al UrdangarÍn\
una afotu li arrobarun\
(d’istu intiandi él abondu,\
por algu lu condenarun)\
cuando iba de paseu\
con outra muyar del brazu,\
la propia d’ él, Tú ya sabis,\
a Cristina mi rifiaru,\
dixu nun sabÍa nada\
cuando si lu priguntarun,\
qu’ eran cousas del sou homi,\
lu mesmu que co lus cuartus,\
agora haberá disvurciu\
ya un desgustu pa Xuan Carlus,\
qu’ el siampri quixu a Sufía\
ya nun l’ anduvu engañandu.

La nuastra Catedralina\
muy guapa mus la deixarun,\
rimucicada por fuara\
la fachada ya ‘l teau,\
agora fai falta metei\
la manu a la parti diantru,\
peru pa esu teneremus\
que golver atotar cuartus,\
igual que cuandu si fixu\
fai ya tirrimotus tiampus,\
qu’ hasta ‘l últimu centavu\
punxáranlu lus pixuatus,\
por isu yá que sos Tú\
el Patronu d’isti puablu;\
asina que has de mirar\
si nus ayudan con algu,\
puniandu la manu d’ obra\
pa pintar, el Yuntamiantu,\
¡peru por Dios Ti lu pidu\
que nun mandin a Xuan Pablu!\
pos igual t’ icha un misa\
en ver de tar trabayandu,\
miantras lus que tan con él\
piardin el tiempo grabandu,\
¡dispuás priguntará algunu\
aú van parar lus impuastus!

Po la parti de detrás,\
lu qu’ el Contornu llamamus,\
¡tá guapu, non, lu siguianti!\
muchu llimpiu ya pintau,\
con floris en las macetas\
ya todu bian arranchau,\
Ismael foi el artista\
que bian si anduvu destandu\
ya del sou bolsu pagóu\
hasta ‘l pinúltimu gastu.

Cualquiara si puán agora\
a bellar ya tar cantadu,\
diciandu na Danza Prima:\
“San Pedru comu era calvu\
picárunlu lus musquitus”,\
por si si llevanta algún\
comu feixu Will Smith\
ya nus solta un bon sopapu,\
asina que ya lu sabis,\
si ti pica, has de rascallu,\
ya ‘l sombreru de San Xuan\
que ti lu dea pa outru añu.\
Falanduti de famusus\
tamus algu desgustaus,\
pos morreu “Georgi Dann”\
en sin risolver l’ intuartu\
¿sabis lu que tián el negru?\
mira ver, has priguntailu\
ya has de dicili outra cousa\
¡sin barbacoa quedamus!\
¡hasta en istu lus churizus\
gualvin a salir ganandu!

Ticu Midina, tamián\
nus dexóu el pasau añu,\
comu pixuatu adutivu\
ya con gran miricimiantu,\
un sintiu homenaxi\
en el Centru Asturianu\
de Madrí, con prisonas\
emportantis li fixarun,\
Amigus de Cudillero\
muchu bian lu urganizarun,\
que pur ciartu he de diciti\
que andan d’aniversariu,\
pos desdi que si fundarun\
cumplin ya lus trenta añus,\
vianin ricuyandu premius\
po lu que si tan destandu,\
lus que siampri intregan ellus\
pur fin si diarun isti añu,\
L’Amuravela de Oru\
feíxulu por duplicau,\
axuntandu todu en unu\
las de lus añus pasaus.\
Tamián lus del Coru Mixtu,\
lus curenta, isti cumpliarun\
ya ‘l pasau cincu de juniu\
un bon cunciartu nus diarun.\
A unus ya outrus, Patrón,\
¡filicidadis lis damus!

Ya sabis qu’ aquí, San Pedru,\
todu ti lu rilatamus,\
pa emendar lu que tá mal\
ya lu bonu, p’ alaballu,\
asina que teu diciti:\
tá muy bian el allumau,\
dati gustu po la nuachi\
tar pasiandu pol puablu\
ya subir las escaleras\
sin tener nengún trupiazu,\
lu mesmu que la basura\
que muy bian la tan pañandu,\
ya ‘l agua paez qu’ agora\
nun sal tan gocha pol cañu,\
la Guardia Cevil golveu\
pal sou acuartelamiantu,\
pos comu sabis, del Pitu\
osentáransi fai tiampu.\
Ya pur fin tan arreglandu\
el camín que subi al Faru,\
¿güi que van a mangar\
un hotel de ringu rangu?\
poderán durmir en él\
solu lus que tengan cuartus,\
ya pagarán la sirena \
pa que garrin bian el suañu,\
¡siguru lis dexarán\
pa que nun caminin tantu,\
de lus que hay en risidentis\
tamián un aparcamiantu!\
a nusoutrus ¡que más dá!\
ya tamus acustumbraus\
a facellu na isplanada,\
pos siampri tan ucupaus,\
lus forasterus, ¿nun sabis?\
andan algu dispistaus\
ya nun sabin o nun quiarin\
ver que tan siñalizaus,\
güi que nel Yuntamiantu\
la sulución atoparun\
¡van facer la vista gorda\
igual que todus lus añus!.

Lus xubilaus outra vez\
paez que si urganizarun,\
tianin diritiva nuava\
desdi ‘l pasau mes de mayu,\
¡bona falta lis fairá\
que lis ichis una manu!\
ya qu’ imprimin a facer \
iscursionis a destayu,\
peru lu más emportanti\
¡abrir el bar, Patrón Santu!\
que sinón nun teneremus\
aú poder tomar un vasu,\
pos en iviarnu lus baris\
pechan pa garrar descansu\
ya pol vranu co ‘l tourismo\
quedan fartus de trabayu\
ya sin fuarza p’atendenus\
cuando nusoutrus llegamus.

Vou cuntati un par de cousas\
que lus papelis truxarun,\
rifiríu a ispirumentus\
que facemus lus humanus,\
en llaboratorius d’esus\
que paez manexa ‘l diañu:\
dos condoras sin condor\
tuviarun puniandu guavus\
ya en outru llau al paecer,\
más de lu mesmu fixarun:\
¡quedóu preñada una rata,\
en sin que tuviara ‘l ratu!\
¿Dasti cuanta San Pidrín?\
lus homis nada pintamus,\
el mundu yá de las femas,\
siampri tuviarun el mandu,\
el que piansi lu contrariu\
bian que si ta intivocandu\
ya ‘l que quiara ir de valianti\
¡que llevanti aquí la manu!\
ya que mi cunti mañana\
si dormeu n’ el mesmu cuartu.

El que paez que llibróu\
foi pa m’idea ‘l Padri Santu,\
que si meteu co las suagras,\
dicianduis  qu’ el sou pecau\
era dar la parpayuala\
a las nuaras criticandu,\
¡bian pensei que un cirriburri\
iban a cabar armandu!\
siguru qu’ había poucas\
isi día en Vaticanu,\
sinón la guardia suiza\
iba tener bon trabayu.

Vamus falar de fugol\
pa que asina teas al tantu,\
¡el Marinu frescasóu!\
ya descendeu un pildañu,\
cambearun d’entrenadoris\
varias vecis en el añu,\
unus risultarun mal,\
outrus paez nun “pintarun”,\
el últimu foi Abrahan,\
pa mi que s’ intivocarun\
¡tinía que vinir Noé\
pa llibrasi del nofragiu!\
comu feixu el Sporting\
con el “Pitu” Abelardu.\
El Uviadu nun llegóu,\
por más que tuvu anadandu\
afogousi ena urilla\
ya cabóu allí “palmandu”,\
agora toca asperar\
lu que faigan pa outru añu.\
¡A ver si subin lus tres\
ya podemus cilibrallu!\
Comu feixu el Real Madrí\
en el pasau mes de mayu,\
ganóu la Copa d’Europa\
con todu miricimiantu.\
Tamián a Rafa Nadal\
queremus filicitallu\
ya qu’arregli prontu el pía\
pa poder siguir xugandu.

Las fiastas, ya las tas viandu\
pos anuachi principiarun,\
col ripiqui de campanas\
ya carrozas disfilandu,\
hasta venu Marisina\
a pasiasi pol puablu,\
diouti l’ Alcaldi el bastón\
pa que ti ucupis del mandu,\
¡que ti deixi la cartera\
pa que nun la tea pirdiandu!\
pos co la múxica qu’ hay\
siguru que ha tar bellandu.\
Comu ves la Cumisión\
bian si anduvu esmuliandu,\
pa faceti unus festejus\
que van dexati asorau.\
Iban tocar las orquestas\
ena Ribera isti añu,\
peru hubo marejada\
ya pa la Plaza gulviarun\
¡asina yo duarmu bian,\
Tú nun garraras el suañu!.\
Diminsión ya Prencipal\
desde Galicia viniarun,\
el restu, todas d’aquí,\
son bonus lus asturianus:\
Tekila, que vei tocar\
en el día del Tou Santu,\
Pasitu Show ya Beatriz\
mañana que yá San Pablu\
ya pa’l día San Pablín\
outras dos que son de rangu:\
Cayenna ya Caramelu\
(pal que quera rellambiallu)\
Haberá fuaus d’artificiu\
ya po las tardis cunciartus,\
las misas nu han de faltar\
nin lus bautizus pixuatus.

Asina que vou cabar,\
que ya mi tou animandu\
pa ir a la sisión vermú\
ya igual mi quedu sin fualgu.\
Danus la Tú bindición\
protéxinus, Patrón Santu,\
que nun haiga más disgracias\
nin más mariñeirus muartus,\
que salgamus ya golvamus\
sanus ya salvus al puartu,\
fai que nus entrin lus peixis\
pa tener asina cuartus\
ya poder pagar Patrón,\
qu’ agora todu son gastus,\
el vinu, la lluz, el floi,\
todu nus lu tan subiandu,\
si nun aparan, paezmi,\
que vei llegar hasta ‘l Cialu,\
asina que you que Tú\
ya mi iba priparandu.

Vou dati agora lus vivas\
ya deixati hasta outru añu,\
que quereras discansar\
pos foi el sirmón bian llargu:\
¡Viva San Pedru, San Pablu!\
ya San Pablín al costau.\
¡Viva la Virgin del Carmin!\
ya viva tamián San Xuan\
¡Que viva la Madalena!\
ya Arteu, que ta pegau,\
San Cristóbal, San Martín\
ya la Virgin de la O,\
¡Viva la de lus Doloris!\
¡Viva Santana en lu altu!\
ya que viva San Juaquín\
¡pa San Roqui, un viva i damus!\
ya pa La China tamián.\
¡Que vivan todus lus Santus!\
ispicial, lus qu’ aquí tan,\
pa que si marchin bellandu\
cuntigu al ir pa la Ilesia,\
cuando el sermón te cabau.\
¡Vivan las otoridadis!\
siampri que sepian mandanus,\
nel Principau, en Madrí\
ya tamián nel Yuntamiantu,\
ya cuando lu faigan mal\
co lus votus lus quitamus.\
¡Un viva pa’l Sacristán\
que si nus casa isti añu!\
¡Vivan lus que tan aquí!\
¡lus que de llonxi viniarun!\
¡ya un viva pa lus osentis\
que siampri lus ricordamus!

Agora vou a pidibus,\
pos ya mi quedei sin fualgu,\
que mi ayudéis a dicir\
la copla de lus pixuatus,\
pa dispidir a San Pedru\
ya golver diantru d’un añu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!