 +++
draft = false
date = "2016-06-29T12:00:00+02:00"
publishdate = "2016-06-29T12:00:00+02:00"

title = "L'Amuravela 2016"

description = "El sermón de L'Amuravela de 2016 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/en/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/en/reciters/cesario-marques-valle/"
    image=""
    bio=""

[image]
    src = ""

[alternatives.es]
    code = "es"
    url = "/amuravelas/lamuravela-2016/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

¡Filiz día Santu Apostul!\
en Cuideiru ti disiamus\
que lu cilebris a gustu\
ya en bon acumpañamiantu,\
que nusoutrus comu siampri\
na Ribera ti asperamus,\
pa dati las novedadis\
ya los socesos del añu.\
Peru antis vou tamian\
dai el saludu a  San Pablu\
ya pidili que ti ayudi\
prutigiandu a lus pixuatus,\
pos con la que ta caendu\
bian vamus nisicitallu,\
¡piansu que hasta San Pablín\
ha de vinir de rifuarzu!\
Mira que nun falu en broma,\
pos bian pensei qu’ isti añu\
tinía qu’ imprimar asina\
el cumianzu del rilatu:\
En el nombri de Jesús\
ya la Virgin de L’Almudena,\
vou ichar L’Amuravela\
comu San Genarin asperaba.\
Yo asperu que nun mi apliquin\
la ley mordaza isti añu,\
pos la llibertá, dependi\
de quian nus tea gobernandu\
ya po lus visus, Patrón,\
aquí hay muchu ordenu y mandu.

Comu veu que tais atentus\
lus prisentis ya lus Santus,\
voy imprimar a cuntar\
lu que venu acunticiandu,\
la mar ha ser lu primeiru\
por ser el sostentu nuastru,\
anque entre cupus ya vedas\
bian nus andan afogandu,\
la caballa, comu siampri,\
acabamus la costera\
sin apenas dar cumianzu,\
¿porque, si a outrus lis sobra,\
comu pasa co lus vascus,\
nun nus puadin dar a nos\
lu que ellus nun pescarun?\
Aprovechandu que iba\
a vinir Rajoy al puablu,\
d’istus asuntus ya outrus,\
falar con el lu pensamus,\
peru debeu garrar miadu\
ya cambeou l’itinerariu\
¡foisi pa Cangas d’Unis\
pa rifugiasi en Pelayu!\
lu pior, qu’el nuasu Alcaldi\
marchousi pa acompañalu,\
dexandu a lus mariñeirus\
abandonaus en el puartu.

Sin embargu Estefania\
abondu si ta destandu,\
pa defender en Uropa\
lu qu’ aquí nus tan negandu,\
comu ella ya pixuata,\
¡sabi de que ta falandu!,\
si estus ficiaran lu mesmu\
¡cantabanus outru gallu!\
La verdá, pa estus asuntus\
paez que disapariciarun,\
pos nin tan, nin si lis aspera\
(istu dixulu algún gualu)\
¡ya más guapu faer ferias,\
concentracionis y’alcuantrus!\
ta muy bian lu del tourismu,\
peru antis ya el pan nuastru.

Fuamus asina ya todu,\
saliandu airosus del añu,\
que si un pulpu, un calamar,\
algún porcebi garramus,\
vamus tamián a l’angula\
pa compensar el iviarnu,\
ya dispuás co la mirluza\
acabamus completandu,\
sobrimanera Patrón,\
cuando los precius son altus,\
pos cuandu nun pasa esu,\
valnus más quedar folgandu.

Vei pensando, Santu Hermosu,\
que vas facer pa ayudanus,\
que Cuideiru nun yá, ya,\
nin la metá qu’ era antañu,\
¿aú tan aquellas costeras\
qu’eran la alligria’l puablu?\
hasta en las fiastas Patrón\
istu vian ripircutiando,\
pos ya nun hay Cumisión\
ya todu, por falta cuartus,\
el Cunsistoriu nun tian,\
lus baris nun quiarin dalu,\
las casas tan a dos velas\
ya lus botis van iscasus,\
asina que lis tocou\
facellas  al Yuntamiantu,\
ya ti cuntarei mas tardi…\
¡lu bian que l’urganizarun!\
Ixpiriancia hay abonda,\
pos ni un menutu apararun\
faciandu atividadis\
d’esus eventus llamaus,\
hasta tal puntu, San Pedru,\
nus tianin tan saturaus\
que pa m’idea, ¡Yuntaeventu,\
diviria ser nomau!.

Comu al paicer el pescau\
nun ixisti n’esti puablu,\
tamián tuviamus gastronumas\
xornadas de tiarra adiantru,\
de fabada, poti, gochu,\
setas,cachopus ya callus,\
pa cumplitar na más falta\
que urganici el Yuntamiantu,\
las xornadas del cuciu\
madrileñu o maragatu.\
Anqui comu al paicer,\
pa comer diarun de pasu\
bichus de todas las clas,\
puadin facellas un añu\
de pulgas, de saltamontis,\
de pioyus o de llagartu,\
siguru iba novedá\
ya vinia xanti al puablu.

Aprovechandu que tamus\
de ristoranis falandu,\
quiaru faer un incisu\
¡paezmi xustu nomallu!\
pos ganou El Remu un premiu\
con todu miricimiantu,\
diaruni el trisquel de plata,\
esu ya el sigundu puastu,\
de la Guia del Chigrín,\
au tuviarun cuncursandu,\
damuslis la noraguana\
ya que sigan trabayandu,\
que asina sona Cuideiru\
po lu que tan cucinandu.

Comu Tú Santu Patrón\
baxas una vez al añu,\
haberá que poneti al día\
por si quías tomar un vasu,\
¡siguru que nun conocis\
lus chigris nuavus del puablu!\
na Plaza ta La Peñona,\
qu’era au iba ‘l Pravianu,\
más abaxu ta La Opera\
ahí cucina el tou tocayu,\
ya au taba la rula viaya\
tamián puadis comer algu.\
N’outrus asuntus de baris,\
casi mijor nin entramus\
ya el que si meteu en lius\
puniandu o quitandu ispacius,\
que lu risualva Patrón,\
pa esu tan gobernadu,\
anqui mi da que pensar\
la forma en que lu ficiarun,\
estus lodus, San Pidrín,\
de algunus polvus saliarun\
¡a la Plaza la Marina\
han poneli un nombri nuavu!\
la de “Plaza la Misina”,\
pos todu tan ucupandu.

El camín que subi al Faru\
pur fin algu repararun,\
primeiru las varandiallas\
que las maris riturciarun\
ya dispuás con una redi\
que por el monti punxarun,\
anqui pa m’idea el poblema\
pa pasiar nun ta risualtu,\
pos sigui habiandu piligru\
pal que suba caminandu,\
hay un buracu Patrón,\
que ca poucu ta esflechandu,\
asperemus que nun garri\
a naidi pur-i pasandu\
ya si hay una desgracia\
nengunu quera pagallu.\
Una cousa ya salir\
en la afotu nagurandu\
ya outra, si pasa algu,\
salir si, peru curriandu.

De las banderas azulis\
que l’outru añu pirdiaramus,\
ricuperamus algunas,\
¡agora poderemus bañanus!\
que con estu de las playas\
bian nus tan mudirnizandu,\
tenemos una pa perrus,\
¡yo pidu outra pa gatus!\
ya pur si un casual un dia\
si ti ulvida el traxibañu\
puadis ir pa la de Oleiru\
ya en bulinas tar nadandu,\
la concha Maria Candialis\
que ta xustu al llau del puartu,\
paez talmenti el Caribi\
co las palmeras ya bancus\
¡si botan dos palas d’arena\
fan una playa pa ‘l puablu!

Llegandu el mes de nuviambri,\
lus del Coru cilibrarun\
el certamin de habaneras\
igual que todus lus añus,\
lus corus iban de cerca\
que ya cortu el pirsupuastu,\
asina aforran en gastus,\
al menus de aloxamiantu,\
esu si, una bona cena\
dispuás de dar el cunciartu,\
ya unus bailis pal que quera\
miniar un poucu el cuarpu,\
peru poucu, qu’ista vez\
priduminaban lus viayus,\
cantar, cantaban muy bian,\
fallabais el muvimiantu.

Pa cilibrar Navidá\
un gran árbul colocarun\
ya pidiarun que las bolas\
llevaramus pa adornallu,\
esu si, en color azul,\
¡la cundición sine qua nun!\
que las montañas tan llonxi\
ya las banderas al viantu.\
Las llucis nun eran del Topu\
pos lus del pulpu pagarun,\
peru pa m’idea paemi\
que pouca caxa fixarun,\
algu iscasas si que iban\
ya ispaciadas, un bon cachu,\
anque la intención foi bona\
tenemos que ir mijorandu\
ya de pasu que aprovechin\
pa dexar de ser un tangu,\
¡ta Cuideiru a media luz\
todus lus días del añu!\
Si nun ya por aviría\
ya porqui tan aforrandu,\
la quistión vei ser el día\
que alguin s’isgori n’el puablu,\
o salga la marimanta\
mitiandunus miadu en cuarpu,\
po la nuachi… ya si sabi,\
todus lus gatus son pardus.

Un nacimiantu vivianti\
isti añu urganizarun,\
con toda clas d’ animalis\
que de l’aldea baxarun,\
¿güi que fuara la burra\
la que is costou mas trabayu,\
ubligalla a que entrara\
pa diantru del Yuntamiantu?\
¿pensaría iba pa un plenu?\
menus mal que l’ ixplicarun\
que era pa tar n’el pesebri\
(pior ti lu tou puniandu)\
dandui calor al niñin\
pa que nun berrara tantu,\
ichamus de falta al güey\
anque istu nu ha d’istrañanus,\
pos n’el portal de “Belén”\
nun lu quiarin  asomandu,\
¿nun ves que una mución\
prisintou n’el Yuntamiantu\
pa que las curridas de torus\
si pruhiban en el puablu?\
¡con la tradición taurina\
que tenemos lus pixuatus!\
¡salimus de guatamala\
ya en guatapior entramus!.

La Cabalgata llogrousi\
a pesar de tar lluviandu,\
peru lus Reis ista vez\
un poucu nus dispistarun,\
pos desdi siampri na Ilesia\
aquí ricibius fuarun,\
peru al llegar a la Plaza\
subiarun pal Yuntamiantu,\
allí diantru a lus niñinus,\
unas pallabras dixarun\
ya más tardi de sicultri,\
a algunus que iban nomandu\
de la manu de lus Magus\
lus rigalus ricibiarun,\
istas cousas dibirían\
de cuidallas pa outru añu,\
que unus marcharun contentus\
ya outrus fuarunsi llorandu.

Pa llorar ya, San Pidrín,\
todu lu que ta pasandu,\
tuviamus más de seis mesis\
en sin formar un gubiarnu,\
pos dipuás de que en diciambri\
las ilicionis tuviaramus,\
nun hubu manera, ¿güais?\
que naidi garrara el mandu,\
isti era el panorama\
que tiniamus a diariu:\
Rajoy comu’l avestruz\
viandu comu pasa el tiampu,\
Pedru ya Pablu a la griasca\
en sin ponesi d’acuardu,\
ya Albertu entre dos aguas\
d’acá p’allá navegandu.\
Asina que outra vez más\
a las urnas nus llamarun,\
comu foi isti dumingu\
ya istu unda vei pa llargu,\
de la risulta final\
falareiti pa outru añu.\
¡Virguanza is tinía que dar\
por metenus en más gastus!

Lus catalanis tamián\
a las urnas acudiarun,\
peru comu tianin fama\
de ser un poucu tacañus,\
en el últimu menutu\
cunsiguiarun un alcuardu,\
anqui el risultau final……\
a San Jorgi i lu incumiandu.

A ti vou incomendati\
que con Jaimi faigas algu,\
que al probi lus animalis\
a desgustus han matallu,\
ista vez, al paicer\
la culpa tuvula un gallu,\
¡bian gallasperu, pur ciartu,\
de color negru ya blancu!\
de la ñata de Adelita\
ya dumiciliu n’El Trasgu,\
Jaimi viulu n’una afotu\
ya dixu que en Villamar\
unu asina arrobarun,\
Adelita, que pensou\
que la taba acusandu,\
si lu garra en el momentu\
dexalu cacareandu,\
qu’espeñalu ya impusibili\
ya piardisi abondu tiampu.\
Dispuás de que entre lus dos\
arreglaran el intuartu,\
quedou Jaimi cunvinciu\
quian era el ama del gallu,\
que pa esu lleva a urgullu\
el ser la fia de “Guavu”.

La Simana Santa venu\
a final del mes de marzu,\
asina que nus garrou\
un pocu cambeanti el tiampu,\
el Calvariu, n’el horariu\
el día de Xuavis Santu\
tamián sufriu un cambiu,\
paezmi que con aciartu,\
pos acudiu más xanti\
al faellu más tempranu,\
dispuás de la Hora Santa\
foi cuandu fuamus saliandu,\
Laurianu co’l altavoz\
ya Pidrín al miou costau\
¡asperemus que si animi\
ya mi vaya relevandu!\
comu el que nun quiar la cousa\
llevu ya treinta y seis añus,\
Viarnis Santu el sermón\
ya dispuás el Desenclavu,\
el Santu Intiarru po’l agua\
hubu que facellu diantru,\
ya las Venias comu siampri\
na nuachi ‘l Sábadu Santu,\
fixarunlas lus chavalis\
dexandunus buquiabiartus.

Quixara filicitar\
po lu que si tan destandu,\
urganizandu lus autus\
ya prusicionis del puablu,\
amás de porqui isti añu\
lus vinticincu cumpliarun,\
a la Cofradia San Pedru\
ya Nazarenu axuntaus,\
animallus a que sigan\
po lu menus outrus tantus\
¡A ver si lis dan el premiu\
esi de ouru nomau!\
Istus si que lu mirecin,\
non outrus galardonaus.

Tamián a Doña Maruja\
la noraguana li damus,\
po la cai-parqui qu’en Pitu\
col su nomi i didicarun,\
ya pildili a quian proceda\
que faigan mantinimiantu,\
pa que las yerbas, nun tapin\
la placa que li punxarun.

Lu que nun puadi tapasi\
ya la currución, miou Santu,\
cada día un casu nuavu\
apaez de tar robandu\
ya cobrandu cumisionis\
amás de privaricandu,\
por llibrasi nun si llibra\
ni el partiu del gubiarnu,\
que tinían caja B\
sigún si ta demostrandu,\
esu ya que ilegalmenti\
si vinia financiandu.\
a Urdangarin ya a la Infanta\
n’el banquillu lus sentarun,\
pa m’idea que nun dibían\
tener muy llimpias las manus,\
nin tampoucu al paicer\
lus que a ellus dinunciarun.\
Al que foi molt honorabili\
durante abondus añus,\
¿nun  sabis?, Jordi Pujol\
yá al que mi tou rifiriandu,\
discubriarunni millones\
que nun sabin d’au saliarun,\
el diz que foi d’una herencia\
que en Suiza li dexarun\
ya que en sin saber porque\
foi poucu a poucu omentandu,\
¡que suarti tianin algunus!\
¡ya que cara al mesmu tiampu!\
¡hay que ver pa cuantu da\
el famosu tres pur ciantu!

Ta dimostrau que la hestoria\
siampri si vei ripitiandu,\
alcuardasti Tú del día\
cuandu priguntou Pilatus,\
si lliberaba a Jesús\
o Barrabas iba sualtu,\
bian sabis lu que pasou\
¡que al lladrón lu lliberarun!\
pos dus mil añus dispuás\
lu mesmu tamus faciandu,\
iligimus a lladronis\
pa que nus tean gobernandu.

El mundo, Patrón Binditu,\
tá comu siampri, rivualtu,\
nun apara de haber guerras\
ya d’omentar rifugiaus,\
que lus tianin a lus probis\
en lus campus acinaus,\
¡lus animalis n’as cuadras,\
tan munchu mijor trataus!\
ya prisumimus d’Uropa,\
de mundo civilizau,\
de pogresu, de riqueza,\
¡na más somus un mercau!\
que compramus ya vendemus,\
peru deshumanizaus,\
las mercancías van llibris\
de unu pa outru llau,\
sin embargu las prisonas\
tianin el pasu cierrau.\
Lus islamistas fanaticus,\
unus atentaus fixarun\
en Bruselas ya en Paris,\
que abondus muartus dexarun,\
por outrus llugaris, ¿guais?\
tamián lus vianin faciandu,\
peru al garranus tan llonxi\
paez que nun nus dualin tantu,\
pos ni un menutu silenciu,\
en su memoria guardamus,\
nin pidiarun lus partius\
fuaramus manifestanus.

¿Alcuardasti cuandu dician\
qu’iban baxar lus impuastus?\
pos agora ya nus dicin,\
que si ti vi, nun mi alcuardu,\
ya que nun puadin baxasi\
po lu que tamus dibiandu,\
que toda la culpa tianin\
lus que antis taban mandandu.\
Yo nun digu sea verdá\
que hubu abondu dispilfarru,\
peru lu que quiar Cuideiru\
que pa esu tamus pagando,\
ya calidá en lus servicius\
que presta el Yuntamiantu:\
que de las fonti ya’l grifu\
beber el agua podamos,\
que si arreglin comu podan\
pa en puartu nuavu bañanus,\
que nun nus falti la lluz\
ni en l’iviarnu ni n’el vranu,\
que si ucupin de la pesca\
por ser el sostentu nuastru,\
que recoan la basura\
ya si vea llimpiu el puablu,\
ya que andin con cuidiau\
si algún día queman algu,\
Tú has mirar en Villamar\
la que cabarun liandu,\
por facer una foguera\
que nin pirmisu pidiarun\
ya si cuadra a ti han multati\
por una culilla en sualu.\
Anqui a dicir la verdá\
en una cousa acertarun,\
ponesi todus d’acuardu\
pa aprobar el pirsupuastu.

Vou cuntati un mareaxi\
que a mi tamián mi cuntarun\
güilu por nun ser sordu,\
asperu que sea ciartu,\
Manulin el del Paloma,\
iba un poucu apurau\
ya pidiu prestau un cochi\
pa a casa llegar más lluau,\
peru al paicer co las priasas\
ya’l miadu a facer isfuarzus,\
nun tirou de la palanca\
que pon el frenu de manu,\
ya miantras el descargaba\
danduli el alibiu al cuarpu,\
el cochi garrou carrera\
ya foisi ribera abaxu,\
aquel día que autuaba\
Panorama en puartu nuavu,\
foi el cochi sumarinu\
l’atración en todu’l puablu.

Pur ciartu, falandu de cochis,\
llevarianti con cuidiau\
baxandu na prusición\
por la Cai cuasta pa baxu,\
nun fuara ser que co’l radar\
una multa ti punxarun,\
que a nusoutrus, Santu Apostul\
ya nus tianin abrasaus,\
¡haylus que hasta cuatru vecis\
n’el mesmu día caerun!,\
Tú co la multa igual llibras,\
pos ta cuntigu ahí Santiagu\
que puadi faeti el ricursu\
ya dexatilu  risualtu,\
ya si a Ivan nun li da el norti\
comu son lus dos del ramu,\
puadi admititila a trámiti\
ya asina aforras lus cuartus.

Falareiti de diportis\
antis que acabi el rilatu,\
pos hubu acunticimiantus\
emportais isti añu,\
el Valdreu de fugol-sala,\
ganou el campiunatu\
nun pirdiarun ni un partiu\
ya el ascensu cunsiguiarun.\
El Sportin de Xixón\
la permanencia llograun,\
peru hasta última hora\
nus ficiarun tar sufriandu,\
lus del Uviadu tamián\
un añu mas aguatarun,\
peru en sigunda, Patrón,\
pos al final disinflarun,\
el Marinu al pali pali\
ahí lu tianis, vei llibrandu.\
Quixara filicitar,\
pos muy bian lu tan faciandu,\
a David co la piragua\
ya a Beatriz curriandu,\
Claudia la ñata Lalin\
ta en ginasia destacandu.\
Pa’l que lu quiara güir\
¡mirician ser primiaus!\
¡llevan po'l mundu a Cuideiru\
ya prisumin de pixuatus!

Vou a deixati, Patrón,\
¡vemunus diantru d’un añu!\
asperu tener salú\
pa golver subir al barcu,\
peru antis vou piditi\
por el bian de lus pixuatus,\
que nus llibris de las maris\
ya que nu asoplin lus viantus,\
que las costeras sean bonas\
pa que asina entrin lus cuartus,\
ya que haiga una Cumisión\
pa que urganici lus autus\
ya tengas unus festejus\
outra vez por todu lu altu,\
ya non ista prubitu\
que tenemos isti  añu,\
¡nunca pensei Santu Hermosu,\
que ibamus caer tan baxu!\
anque nunca lus uficius\
riligiosus han faltavus,\
nin prusicionis tampoucu\
con todus lus demás Santus,\
nin el día de San Pablin\
el vistinus de pixuatus,\
nin bautizar forasterus\
co’l agua la Fonti’l Cantu,\
¡que prucurin nun tragalla\
nun vayan ponesi malus!

Agora vou co lus vivas\
antis que falli el risuallu,\
¡Viva primeiru San Pedru,\
por ser el Patrón del puablu!\
en el segundu llugar\
¡damus un viva a San Pablu!\
ya outru pa San Pablín\
pos ucupa el tercer puastu.\
De San Juaquín ya Santana,\
nunca hemus de ulvidamus,\
asina que comu siampri\
¡desdi aquí un viva lis damus!\
¡Viva tamián San José\
ya San Antoniu el Paduanu!\
¡Viva el Santu Padri en Roma,\
ya’l Arzubispu en Uviadu!\
pa’l Cura ya’l Sacristan\
¡que vivan milenta añus!\
¡Vivan las otoridadis\
que sepan bian gobernanus!\
Si lu fan con manu izquiarda,\
non a basi decretazu,\
¡Ya que vivan en la cárcil,\
lus que nus tan arrobandu!\
¡Vivan todus lus prisentis!\
¡Vivan lus que nus deixarun!\
que tan gozosus cuntigu\
ya desfrutandu del Cialu\
¡Ya viva la nuastra copla\
que ya ’l urgullu pixuatu!

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!