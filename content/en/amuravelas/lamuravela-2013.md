 +++
draft = false
date = "2013-06-29T12:00:00+02:00"
publishdate = "2013-06-29T12:00:00+02:00"

title = "L'Amuravela 2013"

description = "El sermón de L'Amuravela de 2013 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/en/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/en/reciters/cesareo-marques-valle/"
    image=""
    bio=""

[image]
    src = ""

[alternatives.es]
    code = "es"
    url = "/amuravelas/lamuravela-2013/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana\
vou ichar l'Amuravela\
comu San Pedru asperaba.

Nun vou imprimar Patrón\
comu lu vengu faciandu,\
filicitánduti a Ti\
ya cuntinuar co 'l rilatu,\
pos dariasti cuanta abondu\
que guay toy solu n'el barcu.\
El día de San Pablin\
vei facer agora un añu,\
empeñástiti en tener\
a Juacu cuntigu 'n Cialu,\
quedei sin l'apuntador\
que mi vinía acompañandu,\
peru solu aquí prisenti,\
pos sei que desdi lu altu\
vei a dami las entradas\
pa nun tener nengún fallu,\
asina que compañeru\
asperu tes priparau,\
que yo vou facemi 'l sordu\
con el pinganillu puastu,\
vigila que tengan vinu\
pa “ichar un gutín hermanu”,\
pos ya sabis que al falar\
quédami secu el gargualu,\
si San Pedru apigazara\
has de metei un codazu,\
Él, sabi “nun tian maldá”\
que solu yá un por si escasu.\
Ya agora vou a pidir\
comu’n homenaxi a Juacu,\
que guay todus lus prisentis\
li demus un fuarti aplausu.

Dispuas del introitu esti\
ya Tú, atentu ya sentau,\
vou dati la bianvinida\
comu Patrón d'esti puablu,\
ya tamián filicitati\
en el día del tou Santu.\
Ven p’aca Patrón Binditu\
¡si nun lu digu riviantu!\
vaya suarti que tuvisti\
l’añu que ti ristauramus,\
porqui si llega garrati\
la muyar que ritocou\
al Ecce Homu de Borja,\
nin imaginallu quiaru\
aú ti puniría la barba,\
que fairía co’l capiallu\
ya la tiara puntificia\
botariala po’l sualu\
pos a una pilota rubi\
algu si vei someandu,\
vou deixalu San Pidrín\
pos na más que de pensallu,\
intrami una risa ciaga\
ya igual mi acabu isgoriandu.

Tamus de fiasta outra vez,\
a Cuideiru engalanamus\
que la vida compañeru\
tián que siguir cuntinuandu,\
unas veces más allegris\
ya outras entristayaus.\
Peru guay hemus tirar\
la casa por el ventanu\
anque de sobra Tú sabis\
vamus de cuartus iscasus,\
pos anque abundi la pesca\
las ganancias van menguandu,\
si nun ya po lu que costa,\
que ta el preciu po lu sualus,\
ya po lus cupos que puanin\
¡nun fain más qu'arruinanus!

La mirluza diousi bian\
d’estu nu habemus queixanus,\
al garralla en cantidá,\
lus precius van más bian baxus,\
el tamañu… nun importa\
¡al menus en outrus casus!\
En nuviambri a l’angula\
outra vez nus didicamus,\
ya anque cortarun un mes\
pos quitarun el de marzu,\
la costera nun foi mala,\
foi mijor que l’outru añu,\
anque taba más barata,\
garramus más kilugramus.

Co la caballa pasounus\
igual que todus lus añus,\
ubligarun a parar\
cuandu más si taba dandu,\
ya s’ixcidias del cupu\
nin dándula de rigalu,\
un miasguín que ti pasaras\
ya ti taban asperando,\
¡comu si fuaramus quinquis,\
así nus iban tratandu!

Una virguanza Patrón\
lu que nus vianin faciandu,\
co la fami que hay po´l mundo\
ya tantu nisicitau,\
que ti ubliguin a tirar\
todu´n día de traballu,\
lu pior ya qu’estas cousas\
piansanlas en lus iscañus,\
igual mi dea sea Uropa\
o lus nuastrus deputaus,\
¡que bian si ganan lus cuartus\
na más que por tar sentaus!\
ya si lis vas protestar\
dicin sintisi acosaus,\
o esa palabra nuava\
que suana comu a “iscachau”.

Valnus más ir al salmón\
a ver si cai el campanu,\
pos ganan más en un día\
que nusoutrus en to’l añu.\
O sinón al chicharrín\
calandu n’el Puartu Nuavu,\
facemuslu desdi’l mualli\
ya encima aforramus cuartus,\
peru hasta en estu Patrón\
nus ganan a lus pixuatus,\
toda la vida na mar\
ya ahora vianin a insiñanus\
lus caladoris de caña,\
que encarnandu  lus anzualus\
co la pichuga de pollu\
garranlus a calderaus,\
tamián pudian macizar\
tirandu al agua lus guavus.\
Comu estus sigan asina\
faciandulu muchu tiampu,\
n’el futuru vamus ver\
sin escama a lus chicharrus,\
pos siguramenti salgan\
con pluma ya cacariandu.

Poucu si puadi asperar\
de poder ir mijorandu,\
Tú nun visti lu que dixu\
el Menistru'l nuastru ramu…\
qu’ amás de ser de la pesca\
tián de Mediu Ambianti’l cargu,\
soltounus, que p’ aforrar\
nun tenemus que duchanus,\
ya sinón con agua fría\
lu faigamus, peru a cachus,\
imprimandu po lus pías\
ya cabandu po'l sobacu.\
Anqui pa m'idea pior\
lu tianin lus italianus\
¡han de airear lus calzunciallus\
pa nun tener que lavallus!\
lu que por un llau aforrin\
n'ambiantador han gastallu.

Co lu que hubu suarti varia\
foi ista vez con el tiampu,\
en lu tocanti a la mar\
respetarunnus lus viantus,\
ya las vagas que viniarun\
apenas fixarun dañu,\
peru de agua San Pidrín….\
¡cuasi que nus afogamus!\
nun aparou de llover\
ni un solu mes en el añu,\
cuandu aparicía un albanci\
caía outru chubascu,\
¡el diluviu universal\
dibiu ser más libianu!\
tinías un día de sol\
ya dispuás cuatru inviernandu,\
asina foi que las gripis,\
numunías ya catarrus\
arrastrámuslus igual\
en iviarnu que n’el vranu.

En Nuviambri comu siampri\
las habaneras llegarun,\
peru en ista ucasión\
el certamin ricortarun\
en ver de cuatru sisionis\
na más que dos cilibrarun,\
nun piansis foi po la crisis,\
pos sigún mi comentarun\
hay que descansar la voz\
pa nun quedar sin risuallu,\
ya asina nun tar fónicu\
en el siguianti cunciartu,\
lus corus siampri son bonus\
ya cunsiguin deleitanus,\
que pa esu el Coru Mixtu\
abondu si ta destandu.

La Navidá pa m’idea\
ya más tristi cada añu,\
pos nun veu l’alligría\
con que s’ iba cilibrandu\
nun si guain lus vellancicus\
po las cais comu antañu,\
nin tampoucu salin mozus\
a pidir el aguinaldu,\
hasta el gallu de la Misa\
quedóu pa facer un caldu,\
pos dispuás de la mirianda\
la vinimus cilibrandu.\
La mula ya’l güey tamián\
del Portal lus dispidiarun,\
pos dixunus Biniditu\
de un estudiu que fixarun,\
que al paicer cumian muchu\
ya saliannus muy carus,\
pa’l  calor que pruducian\
valia más sucontratallu,\
asina que feixu en ERE\
ya tán lus dos en el paru.

Amontaus en esta lancha\
lus Reis Magus viniarun,\
comu siampri, en cabalgata\
pa traenus lus rigalus,\
anque nun iba muy ricu\
el boatu que truxarun,\
-tampoucu tamus pa lujus\
que tan lus tiampus muy malus-\
nin si lis güia bian\
cuandu quixarun falanus,\
hay que dais la noraguana\
a lus que la urganizarun.\
¡La juventú de Cuideiru\
paez si vei cumprumitiandu!\
igual baxan en carrozas\
p’allegrar el refugayu,\
que fan una plataforma\
ya si tan manifestandu.

El Antroyu lus niñinus\
nuavamenti cilibrarun,\
todus vistius de vikingus\
a cada unu más guapu,\
ista vez al paecer\
en el papel si mitiarun,\
pos cuntarunlis hestorias\
d’au viniamus lus pixuatus.\
Dispuás n’el fin de semana\
lus grandis tamian saliarun,\
la quistión ya rivirtisi,\
que abondu mal lu pasamus,\
si nun ya por una cousa,\
ya por outra, el restu’l añu.

En Frebeiru sorprendeunus\
Biniditu dimitiandu,\
dixu que taba cansau\
ya que si atopaba viayu,\
a Ti siguru tamián\
el corazón diouti un vualcu,\
pos anotasti borrasca\
ya que zozobraba’l barcu,\
menus mal qu’en poucus días\
ya tuviamus Papa nuavu,\
en estu paezmi a mi\
que si anotou la tou manu.\
Asperemus que Franciscu,\
asi pidiu ser nombrau,\
co la Tú ayuda Patrón\
vaya el rumbu enderechandu,\
amás comu y’argintinu\
ha facellu con aciartu\
pos vei llevar el timón\
bellandu a rimu de tangu.

Cilibramus ilicionis el ….…\
¡Ay non! toy intivocau,\
pos sin falta de facellas\
de Alcaldis vamus cambeandu,\
¡tumbamus todus lus recos!\
vamus pa tres en un añu,\
por si escasu nun lu sabis\
yo vou a cuntati’l casu:\
En diciambri Grabilín\
dispidiusi del cargu\
(debeui pasai comu al Papa\
co lus informis que i diarun)\
ya’l nun tener sostitutu\
la lista fuarun curriandu,\
¡con una velocidá…\
que si pasarun de llargu!\
asina que al nun haber\
quian gobernara n’el puablu\
fixarun un Concejal\
sin falta ser candidatu\
entregandui al menutu\
el bastón que tian el mandu,\
peru al nun garrallu bian\
ubligarunni a soltallu,\
pos pa que alguin tea de Alcaldi\
tián el puablu que votallu,\
¡estu nun ya una cuchara\
que pasa de manu en manu!\
Agora punxarun a Luis\
pa que nus tea gobarnandu,\
¡has dai llucis San Pidrín\
pa ver si hay paz en el puablu!

Pos entre estu ya outras cousas\
¡vaya un añu que llevamus!\
yo unda nun mi lu ixplicu\
todu lu que tá pasandu,\
Cuideiru era cunuciu\
por ser el puablu más guapu,\
comu muchu algunas vecis\
dician qu’eramus carus,\
peru ya que últimamenti\
ya algu desagerau\
tilivisión, prensa, arradiu\
to’l día tamus saliandu,\
dibimus batir el recor\
de dinuncias n’el xuzgau,\
sargentu, municipalis,\
concejalis, exdeputau,\
agún vicín, hostelerus…..\
tan todus en el fregau,\
de momentu las gavioutas\
paez que si tan llibrandu,\
miantras nun vayan a un plenu\
ya si prisentin glayandu,\
¡que nun lis pidan carné,\
pos unda nun lu sacarun!

Con estus mimbris, Patrón,\
nun ya d’istrañar qu’en mayu,\
lus Xuacis de Paz de Asturias\
si riuniaran en el puablu,\
anqui pa m’idea, pouco\
van a poder arreglanus,\
¡un delegau de la ONU\
tinirían que unvianus!

N’Autuvía del Cantábricu\
pur fín abriarun el tramu\
de Murus hasta las Dueñas,\
con dos añus de ritrasu,\
al menus ha de sirvinus\
pa nun tener más atascus.\
Tá vistu que lus puliticus\
nu andan bian de cumplimiantu,\
si prometin una playa\
fan una zona de bañus\
ya agora, mira tamián\
aú van meter a lus viayus,\
¿nu había un llugar mijor\
o al menús más soleau?\
han gastar en ascensoris\
la metá del pirsupuastu,\
dispuás nun haberá perras\
pa cuandu haiga qu’amueblallu,\
comu’l polideportivu\
que tuvía sigui diafanu.\
La carretera d’Arteu\
qu’esflechou fai poucu tiampu,\
dicin que van arreglalla\
pa dispuás que pasi el vranu,\
peru lu que nun güi\
foi dicir de pa que añu.

Ya la varianti'l Pajaris…\
¿alcuardasti cuandu imprimarun?\
tuvia nun eras Tú Papa\
ya mira lus que pasarun,\
pos unda siguin igual\
sin saber comu acaballu,\
nin que anchu vía poner\
nin pa que trenis el pasu.\
¿Ya lus billetis d'avión?\
esus si que volan altu,\
comu nun hay cumpitencia\
bian si tan aprovechando,\
lu que pudían facer\
pa sulucionar el casu,\
era faer vualu rasanti\
que igual era más baratu.

En esta Semana Santa\
friu y’agua nun faltarun,\
las prusicionis que hubu\
llibrarunsi de melagru,\
El Calvariu en’a Ilesia,\
El Desenclavu foi diantru,\
El Intiarru nun salíu….\
diguti yo que esti añu\
lus que garran po las andas\
quedarun bian discansaus.\
Menus mal que pa Las Venias\
el día Sábadu Santu\
al ser la Risurreición\
iscampou el tiampu algu,\
asina fuamus dispuas\
pa la carpa’l Puartu Nuavu,\
pos la Fiasta’l Pescador\
n’esa nuachi cilibramus,\
con Jaimi puniandu discus\
ya Cuarta Calli tocandu,\
iligiusi a la Reina\
de las Fiastas d’esti añu\
ya a las sos Damas d’Honor,\
que guay dan prestancia’l puablu.

Nun visti’l trucu de magia\
que con el carbón fixarun,\
de la nuachi a la mañana\
sin saber comu nin cuandu,\
quiniantas mil toneladas\
de repenti s’isfumarun,\
asina nu ha d'ixtrañati\
que tean las minas cierrandu,\
pos ya trabayar de baldri\
pa dispuás llevalu el viantu,\
lu pior, son lus minerus\
que sí quedan sin trabayu.

Anque a estu San Pidrín\
ya tamus acustumbraus,\
pos cada vez que nus dicin\
que la crisis ta cabandu\
en de ver d'ir a mijor\
siguimus ritrucidiandu,\
hay que trabayar más tiampu\
pa que ti baxin el sualdu,\
el Gubiarnu nun apara\
de subinus lus impuastus,\
la juventú tián que isi\
porqui aquí nun hay trabayu\
ya paezmi qu'en la vida\
vamus poder jubilanus,\
pos pa llegar a facellu\
hay que cutizar más añus,\
esu sí, lus que son ricus\
tianin cada vez más cuartus,\
a lus probis comu muchu\
tocais igual…. un desauciu.

Las xornadas gastronómicas\
tamián si van riduciandu,\
co las de mirluza alcuardasti\
las farturas que garrabamus,\
pos todu esu cabousi,\
pa que nu haiga tantu gastu\
fixárunlas de cazuala,\
que dicin ya más variau\
ya cumiandu a  puquiñinus\
tamián nus fan menus dañu.\
Anque agora visti Tú\
que nus tan ricomendandu,\
que comamus saltamontis,\
mirucas ya hasta gusanus,\
grillus, furmigas, musquitus\
ya más insetus variaus,\
pos nun tianin plizca grasa\
son alimentu muy sanu\
tianin muchas prutiinas\
ya amás nun engordamus,\
¡paez que ya’l Cola-Cau\
lu que nus tan anonceandu!\
yo ya mi tou rillambiandu\
salamenti con pensallu.

Dati nouxu, Santu Hermosu\
todu lu que ta pasandu,\
ya s’iscasu más tuvía\
lu que si vei discubriandu,\
el fiu Jordi Pujol\
sacandu fuara lus cuartus,\
Barcenas co lus papelis\
que falan de sobrisualdus,\
outrus sobris que si dan\
por debaxu lus asiantus,\
finaciación ilegal\
de partius ya sindicatus,\
la trama Gürtel que daba\
a todu’l mundu rigalus.\
A la Pantoja tamián\
la cabarun condenandu,\
peru llibrousi por poucu\
pos nun llegou a dos añus,\
sinon ya la veu yo\
tar lus lunaris cambiandu\
por outrus trajis de rayas\
de diseñu carcelariu.

De Urdangarin bian pensei\
qu’iba a metesi aldeanu,\
pos güi que pa ir a catar\
ya si taba priparandu,\
dixarun dispuas qu’era\
que i buscaran un trabayu\
pa siguir mamandu’l  tetu\
en algu de balonmanu.\
Val más dexálu, Patrón,\
porque si sigu nu aparu.

Asperamos que las fiastas\
gualvan a ser del Tú agradu,\
que la Cumisión destousi\
comu nunca lu fixárun,\
pos entre que unus nun dan\
ya que outrus pasan de llargu,\
paez que non, peru costa\
ir atotandu lus cuartus.\
Asina ya todu ¿guais?\
el pograma ya bian amplu:\
imprimandu’l día la vispura\
co la ofrenda ya’l trayazu,\
dispuás orquestas a esgaya\
pa tar sin aparar bellandu:\
El Trebul ya la Solara\
de Galicia han de lleganus,\
de Salamanca el Diamanti\
ya Cuarta Calli asturianus,\
fanfarrias han vinir tres\
pa siguir miniandu’l cuarpu:\
la Picanti, el Barullu\
ya comu siampri’l Compangu,\
-han traer solu murcialla\
que lus churizus asobrannus-\
tampoucu han de faltar\
lus gaiteirus d’esti puablu,\
vei cantar el Coru Mixtu\
n’as Misas que ti faigamus\
ya tamián lus Rabanitus\
van a facenus tiatru,\
guiñolis pa lus niñinus\
ya homenaxi pa lus viayus,\
comu siampri has de tener\
n’el día de guay lus fuaus,\
alcuardati d’avisar\
a todus lus demás Santus,\
que nu hay llugar en Asturias\
dondi lus tirin más guapus.\
Hay tamián cuatru goletas\
amarradas en el puartu,\
ya visti a lus mariñeirus\
qu’en prusición ti sacarun,\
si algunu atopa aquí moza\
igual si queda n’el puablu,\
¡que falin con San Antoniu\
qu’esi ya’l casamenteru!

Vou ir cabandu Patrón\
que guay feixusimi llargu,\
atopami aquí tan solu\
paez que toy hasta raru,\
asina que comu siampri\
a pidir vou imprimandu,\
nus deas la pruteición\
de aquí hasta’l próximu añu,\
que nunca nus falti’l peix\
por ser el sostentu nuastru,\
que nus respetin las maris\
ya que nu asoplin lus viantus,\
fai tamián que lus touristas\
sigan vesitandu ’l puablu,\
que sinón hasta lus baris\
si van a cabar queixandu.\
Si co la Sara Montiel\
ti atoparas por el Cialu,\
dili que por munchus añus\
nus asperi ahí fumandu,\
po’l gastu que nun si apuri\
que ya i mandu yo el tabacu.

Imprimarei dar lus vivas\
por inriba ya por baxu,\
el primeiru ya pa Ti\
por ser el Patrón del puablu:\
¡Viva’l Apostul San Pedru\
ya viva tamián San Pablu!\
Pa San Pablín… nun lu sei\
pos unda lu toy pensandu,\
¡Vivan lus Santus que guay,\
tan cuntigu prisidiandu!\
ya vivan lus que nun vemus\
peru que tan aceñandu,\
pos pa güir el Sermón\
ta paralizau el Cialu.\
¡Viva’l nuavu Santu Padri\
que na Ilesia tian el mandu!\
¡Viva tamián D. José\
qu’el probi tian bon trabayu\
pos al haber menus curas\
tian más parroquias al cargu!\
¡Vivan las otoridadis\
que nus vianin gobernandu!\
ya si algunu lu fai bian\
¡que viva milenta añus!\
nun ti asustis San Pidrín\
que debin ser solu cuatru.\
¡Vivan las tilivisionis\
que nus tan ritrasmitiandu!\
Sin deixar en el ulvidu\
lus pidioricus y’arradius.\
¡Vivan todus lus prisentis\
que nus tan acompañandu!\
¡Vivan tamián lus osentis\
que nunca lus ulvidamus!\
Ya pa tirminar con fuarza\
gritandu a lus cuatru viantus,\
¡Viva la copla que siampri\
ripitimus lus pixuatus!

​> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!