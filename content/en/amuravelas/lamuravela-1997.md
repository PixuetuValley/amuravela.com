+++
draft = false
date = "1997-06-29T12:00:00+02:00"
publishdate = "1997-06-29T12:00:00+02:00"

title = "L'Amuravela 1997"

description = "El sermón de L'Amuravela de 1997 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/en/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/en/reciters/cesareo-marques-valle/"
    image=""
    bio=""

[image]
    src = ""

[alternatives.es]
    code = "es"
    url = "/amuravelas/lamuravela-1997/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgen Soberana,\
vou ichar L'Amuravela\
comu San Pedru asperaba.

Gloriosu Apostul San Pedru,\
sos el Patrón d'esti puablu\
que todus lus vintinuavi\
de juniu de cada añu,\
si riuni n'a Ribera\
pa filicitati'l Santu.\
De magar fusti en Cuideiru\
el Santu más venerau\
ya dispuás de Tí, San Pablu,\
que siampri tuvu al tou llau,\
-San Pablín nu emporta tantu\
que ya un Santu estraperlau-\
¿Peru non sei qu'is pasóu\
a lus del Ayuntamiantu?\
que al caer Tú de dumingu,\
quiarin festejar Santiagu.\
Y'ahora priguntumi you\
¿hay qu'ir mañana'l trabayu?\
¡San Pidrín! ... mantenti firmi\
que l'aldea ta atacandu.\
Peru miantras tantu ¿guais?\
Cuideiru vei risistiandu,\
que foi pior lu d'Omaña\
ya sin embargu, aquí tamus,\
dispuastus a rivirtinus\
ya pegar blincus ya saltus,\
qu'ha d'enterasi to'l mundu\
que guay ya'l día'l tou Santu\
ya mañana comu siampri,\
a San Pablu festejamus\
con Misa Sacramental,\
que ya mus vian desdi antañu\
ya'l día de San Pablín\
el uficiu po lus muartus,\
con prusición po la mar\
ya lanzamiantu de ramus,\
(que non si marei el Cura\
comu feixu'l outru añu).

Ahora, Patrón Binditu,\
vou imprimar co'l rilatu,\
asina... que tranquilín,\
puadis ir tomandu asiantu\
que lu que ti vou cuntar\
vei pa m'idea pa llargu,\
pos tuviamus sucidíus\
de mar, de tiarra ya viantu.

Comu siampri, lu primeiru\
ha ser la mar, lu más nuastru:\
El tiampu acompañóunus\
ya cuasi siampri saliamus,\
n'hubu grandis envernadas,\
nin "vagas", nin fuartis viantus,\
nin fallicius n'a mar\
que tantu enllutan el puablu,\
bian si notóu Santu Hermosu\
que tamus de la Tou manu.

La costera de mirluza\
foi disigual esti añu,\
primeiru, tuvu algu floxa\
pa dispuás ir mijorandu,\
garrámus mucha n'Abril\
ya golvéu fallar en Mayu.\
Lus del Mercau Cumún,\
tamián pior lu tuviarun,\
peru, asina ya todu,\
unda ganan bonus cuartus\
que si aquí garras un kilu,\
allí garran cuatruciantus.\
Del bisugu... nin ti falu,\
paez que disapariciarun.\
Sin embargu el calamar\
dióusinus muy bian, por ciartu,\
con un enventu de llucis\
que lus deixa atolondraus,\
lus probis, debin pensar\
qu'algu si ta festejandu,\
acudin todus contentus\
ya cuandu si van dar cuanta,\
ya tan n'el boti saltandu.\
L'angula non si dióu mal\
y'hasta si vendéu n'el puablu,\
hubu abonda ya a bon preciu\
salvandu asína l'iviarnu.\
Lus "fius del sol nacianti"\
fuarun lus que más comprarun,\
comu son tan piquiñinus,\
con una comin un ciantu.

La sardina ya'l bocarti\
pa m'idea qu'acabarun,\
pos téu que comentati\
qu'el últimu Muhicanu\
qu'iba Costanti "Culera"\
vendéu esti añu'l barcu,\
ya non hemus comer más\
que las que nus enlatarun,\
yo por mi siantulu bian,\
¡imagínati lus gatus!

Marchannus muy bian las obras\
de la frábica de hialu,\
tantu que pa'l mes que vian\
vei tar en foncionamiantu\
Fuarun sitenta millonis\
lus qu'en ella s'invirtiarun\
Ya sigún güi dicir,\
lu pruduciu ha ser tantu,\
que unus trajis d'isquimal\
ya tian Firiu priparaus,\
pa qu'así Mariu ya Sergiu\
non si quedin congelaus.\
Tamián el Siñor Pantoja,\
que venu a vesitanus,\
prometéu outras mijoras\
ya invirsionis n'el puartu.\
Has de meter Tú enfluencia\
pa que prontu lu veamus,\
ya que de una vez por todas\
regresin lus nuastrus barcus,\
que bona falta mus fai\
que quedin cuartus n'el puablu.

Amás de lus tus festejus\
que han ser por todu lu altu,\
vou falati d'outras fiastas\
que tamián si celebrarun:\
En Juliu, pa Montarés\
a honrar a Santana fuamus,\
con misa, con prusición\
ya con fervor d'ermitañu;\
non mus faltóu la empanada\
referenti a lu profanu,\
ni el vinu nin la turtía,\
qu'el cuarpu, tian que tar fartu\
qu'hay que baxar pa la Venta\
ya si non nun aguantamus.

Las Navidadis allegris\
en Diciambri mus llegarun,\
ya outra vez más, comu siampri,\
dos nacimiantus punxárun,\
el de diantru, obra de Mafre,\
que lu pon con gran esmeru,\
ya'l d'afuara ya lu sabis,\
de lus d'Avati Cuideiru.\
Non faltóunus el turrón\
nin del duru nin del blandu,\
ni un puquiñín de champan\
pa blindar po'l añu nuavu,\
anque al ir comer las uvas,\
más d'un poblema tuviamus,\
que currian las campanadas,\
ya non dabamus a vastu\
a metellas en'a boca\
ya ibamunus tragantandu,\
tal paicía qu'el relos\
lloucu si taba gulviandu,\
ya iba a todu meter\
asonandu en sin dualu.\
Dispuás, llegóu discubrísi\
cuál era l'intuartu'l casu:\
qu' al cambiar de relojeru,\
el qu'entróu nuavu n'el cargu,\
non supu facer un trucu\
que vinía faciandu'l viayu.\
Pa outra vez que nus avisin\
u antis faigan un insayu.

El día cincu d'Eneru,\
lus Reis Magus llegarun\
cargaus hasta lus topis\
de caxónis con rigalus,\
sin embargu... de carbón\
trían menus que outrus añus,\
¿será que nus portamus bian?\
¿ou ya qu'anda iscaseandu?,\
porque cada vez, son menus\
las minas que tan deixandu,\
ya comu'l carbón foi siampri\
una tradición nus Magus,\
en esus "Fondus Minerus"\
han pidir metesi diantru,\
pa qu'a ellus is toqui algu\
cuandu repartan lus cuartus,\
ya comu na más son tres\
prontu han ponési d'acuardu.

Dispuás la Semana Santa\
vénunus isti añu en Marzu,\
las prusicionis, muy bian,\
ya amás todas saliarun,\
una novedá muy nuava\
tamián tuvianus esti añu,\
ya era que las istacionis,\
del Calvariu por supuastu,\
con crucis illuminadas\
todu lu iban siñalandu,\
asina i salíu a Santiagu,\
muy lluciu ya muy guapu.\
Quedóunus un poucu cortu\
el viarnis el Santu Intiarru,\
porqui amenazóu la lluvia\
ya entróunus el miadu'n cuarpu,\
asina que diamus vualta\
llegandu al Humilladeru.\
La Vixília ya las Venias,\
el día Sabadu Santu,\
ya tamián todus lus días\
bonus sermonis tuviamus,\
que abondu bian que lu fai\
Virxíliu el Carmilitanu.

Mayu outra vez mus venu\
que paez tá cambeau de manu,\
ya talmenti paicia\
qu'el que llegaba era Marzu,\
obligóunus a quedar\
unus días en el puartu,\
pos de repenti, Patrón,\
llevantóusinus mal tiampu,\
ya tamián nus trouxu agua\
que falta taba faciandu,\
pos desdi Freberu ¿guais?\
que non lluviara ni un raxu,\
ya había una siquía,\
que de magar lus más viayus,\
dicían non ricordaban\
desdi terremotus tiampus.\
¡Estu ha valis pa queixási\
outra vez lus aldianus!\
por falta d'agua, primeiru,\
ya dispuás por sobrais riagu.

Amás de lus fallicíus\
que tuviamus en el puablu,\
quiaru ricordar a dos,\
que tamián han tar n'el Cialu,\
él unu, foi Don Ulpianu,\
un maestru muy apreciau,\
direutor d'Iscualas Selgas\
duranti abondus añus,\
lus que fuarun sus alunus\
han tardar en ulvidallu.\
Ya'l outru, foi Jesús\
López Pacheco, llamau\
el poeta de Cuideiru,\
comu ha de ser ricordau,\
que comu siampri dicía,\
tinía'l corazón pixuatu\
ya sobrau lu dimostróu\
con unus versus bian guapus.\
Asina que Patrón Santu\
a lus dos ti ricumiandu,\
ya anque non fuaran pixuatus,\
¡has deixais el pasu francu!.

Gracias San Pidrín Binditu,\
que hay Centru de Salú nuavu,\
viniarun a nagurallu\
el día cincu de Marzu,\
el Alcaldi, el Prisidenti\
ya'l Consejeru del ramu,\
anque desde'l mes d'Eneru\
ya taba en funcionamiantu,\
peru pa m'idea ¿guais?\
ta de mélicus iscasu,\
ya faía falta algunu más\
pa ir rellenandu lus guacus,\
asina que desde aqui\
una pitición pidiamus:\
que nus mandin un pidiatra\
p'atender lus neñus nuastrus,\
pos igual la miringitis\
gualvi outra vez atacanus,\
comu feixu en Freberu,\
ya nus meti'l miadu'n cuarpu,\
sin saber lu que facer\
ya en sin poder vacunallus,\
que aqui nu hay cochi uficial,\
ya tan solu en Tí isficiamus,\
asina que mira ver\
si mus ichas una manu,\
que con misas ya oracionis\
ya ti lu iremus pagandu.

¿Que upinas del mirador\
que n'a Garita punxárun?\
si ti digu la verdá,\
aquí de todu tuviamus:\
pa unus paez que tá bian,\
pa outrus, paez que non tantu,\
lus deslletraus de cultura,\
dicin qu'hay que derrumballu\
po lu menus una altura,\
pa que non afei al puablu,\
el Consejeru Fomentu\
non quiar nin güir el fallu,\
ya'l Alcaldi diz a vocis:\
¡"nin sis ucurra tocallu"!\
ya miantras tantu ya non,\
lus touristas van subiandu\
a desfrutar d'un paisaji,\
que paezti tas n'el Cialu.\
Ya pa que dispuás descansin,\
pos baxan en sin risuallu,\
de un nuavu hutilín de luxu\
puadin desfrutar n'el puablu:\
ya "La Casona de Piu"\
el nombri que li punxárun,\
tian onci habitacionis\
con todus lus adelantus,\
¡hasta hidrus-masajus d'esus!\
que ti rilajan el cuarpu\
ya tamián un ristoran\
pa salir col buchi fartu.

¿Que si diz, San Pedru Hermosu,\
del padri Apelis n'el Cialu?\
¿merezvus una upinión?\
¿ou tais pasandu del casu?\
Tú... si tianis ucasión\
mira ver si fais algu,\
ya sin que ti vea nadi\
déxalu mudu algún tiampu,\
anque non sei you si asina\
poderás sulucionallu,\
pos fala bastanti más\
que cian lorus diantru'n sacu,\
y'amás non respeta a nadi,\
nin a muyaris ni a viayus,\
¡más que menistru de Dios,\
paez unviau po'l diañu!

Lus britanicus, Patrón,\
a desgustus han matanus,\
primeiru a las vacas, lloucas\
lus ingulis las gulviarun,\
ahora lus iscocesis\
las oveas tan "clonandu",\
estu quiar dicir ¿güisti?\
que de una fan un ciantu,\
peru lu que ya pior,\
que tamián co lus humanus\
lu pudirían facer\
si un día allegara el casu,\
¡que lu faigan co lus peixis\
ya nus repoblin el Cántabru!\
pos bona falta nus fai\
que ya tan iscaseandu.

Co lu qu'acabu cuntati\
has tar siguru asorau,\
peru ya asina, San Pedru,\
lu qu'en mundu tá pasandu;\
tamus igual u pior,\
que tábamus l'outru añu,\
siguimus tiniandu guerras\
murriandu la xanti a ciantus,\
terramotus, maremotus,\
ya puablus istirminaus.\
Aquí... atrás nu mus quedamus:\
tirrurismu, sisinatus,\
comu lus que fai la eta\
que a inocentis ta matandu,\
robus, masacris, sicuastrus,\
hualgas de todas las clás:\
del trasporti, foncionarius,\
de minerus, de maestrus,\
de niñinus ya de gualus,\
a lus juacis ya fiscalis\
non tianis pur ú garrallus,\
de puliticus, miou probi,\
casi mijor nin ti falu,\
porqui co'l Gal ya co'l gol,\
andan a l'altura'l barru,\
peru con estu ya todu,\
dicinnus desdi el Gubiarnu,\
qu'España marcha muy bian\
ya amás tá foncionandu,\
porque baxa la enflación\
ya tamián la tasa'l paru.

El outru añu cunteiti\
las bodas que si fixárun,\
pos esti, anduviamus lloucus\
con todus lus ñacimiantus:\
Ruciitu, Rosariyu,\
la Melania ya outrus cuantus,\
ya de siguida ¿güisti?\
en'as rivistas saliarun,\
que cuantu antis lu faigan\
primeiru garran lus cuartus,\
ya tou pensandulu you...\
¿Igual el Alcaldi nuastru,\
que metéusinus a artista\
piansa facer outru tantu?\
¡tinías que vellu, San Pedru!\
que bian feixu'l condenau\
el papel de carniceru,\
pa esi pograma llamáu:\
"Lu que ti falta ya amor",\
¡hasta quirian contratallu!\
peru a Jesús Puanti ¿guáis?\
entróui el miadu n'el cuarpu,\
ya dixu: si garran a esti,\
quedumi yo sin trabayu,\
que'l probi Ramón García\
ya tuvu'n tiampu temblandu.

Toda esta xanti famosa,\
siampri tianin liu armau,\
vou cuntati alguna cosa\
pa que quedis asorau:\
La Flofo, tá co'l Fefé,\
peru dispuás Caru Dadu,\
-non ya que xugui al parchís,\
que ya un condi italianu-\
liousi con la Flofo,\
y'al Fefé salíui un cuarnu;\
tamián la Ana Obregón\
qu'en estu tian que ver algu,\
a Sukir el del Madrí,\
dexóulu engatusau\
pa metei celus al Dadu,\
del que ya tá disvurciau;\
el prisidenti'l Sivilla\
con Sufia Mazagatus,\
ya la Gemiu, sorprendéunus\
con un mulatón cubanu.\
Peru estu, non ya lu pior\
que mus puada tar pasandu,\
pos ahora hay pareas\
de toda la clas ya ramus:\
de fema con otra fema,\
de unu con otru machu,\
ya hasta tianin en Galicia,\
una parea d'hermanus,\
asina que, San Pidrín...\
valti más quedar en Cialu,\
pos si baxas pur-iqui\
gualvis outra vez curriandu.

Las modas, ya las ves Tú,\
pouca novedá tuviarun,\
sigui tandu más modernu\
el vistíu estrafalarariu,\
cuantu más negru mijor\
ya de llargu, hasta lus sualus,\
las uñas bian enllutadas,\
pa qu'asina tean a xuagu,\
pantalón pata elefanti\
pa vintilar el zapatu,\
esti que sea de tacón\
ya mijor cuantu más altu,\
milenas llisas, rizadas\
ya outras de pelu al viantu,\
las camisetas bian cortas,\
pa ir el umbligu insiñandu\
ya por inriba, tamián\
co'l espeteru bian amplu,\
¡Asina tamus lus homis\
que si nus salin lus guayus!

Vou falati de las fiastas\
¡que si non pongumi malu!\
las orquestas, son bian bonas\
comu siampri n'esti puablu,\
que pa honrati, Santu Hermosu,\
nu hemus d'escatimar cuartus\
ya amás pagámus todus,\
que urganiza'l Yuntamiantu,\
asina nu hay remolonis\
todu vei a cuanta impuastus.\
Tenémus la Metal Bras,\
con Satelitis ya Aramu,\
la Asia, la Duminó,\
María Montana ya Tangu,\
¡hay múxica pa bellar\
hasta romper lus zapatus!\
Haberá xuáus pa niñinus\
ya que desfrutin lus gualus,\
illuminación del Topu\
ya d'artificiu lus fuaus,\
desdi'l viarnis, hasta'l martis\
¡ya ta'l tuliñal armau!

Buanu San Pidrín Binditu,\
you ya vou ir tirminandu,\
qu'anque Tú tes muy a gustu\
esta xanti ta cansandu,\
que tianin ganas xaréu\
ya d'ir ximielgar el cuarpu.\
Peru antis, quiaru piditi\
qu'ayudis a lus pixuatus,\
llibranus de las pinurias\
ya guíanus desde'l Cialu\
ya si ves que nus torcemus,\
¡un avisu has d'unvianus!\
¡Peru non con terramotus,\
que dispuás tamus temblandu!\
¡pos minudu el que sintiamus\
el día vintidos de mayu!\
bian penséi qu'en esa nuachi\
nus quedabamus sin puablu.

Ahora, vou co lus vivas,\
¡asina que priparaibus!\
¡Viva San Pedru Gloriosu,\
de lus Papas el primau!\
¡Outru viva pa San Pablu,\
que siampri tuvu al sou llau!\
¡ya que viva San Pablín,\
que non sei d'aú lu sacarun!\
Pa San Franciscu, Santana,\
San Juaquín ya San Santiagu,\
comu aquí son muy quirius,\
¡un viva tamián is damus!\
¡Viva la Virxin del Carmin!\
¡ya viva la del Rosariu!\
que por si alguin non lu sabi\
ya la Patrona del puablu.\
¡Vivan lus curas, las monxas,\
lus flairis ya'l diaconau!\
¡Viva'l tangu, el pasudobli\
ya'l baili del bacalau!\
¡que vivan lus forasterus\
que vianin a vesitanus!\
¡Viva Cuideiru Tourismu,\
ya que duri abondus añus!\
¡Que viva Avanti Cuideiru\
qu'outru discu más grabarun!\
¡Vivan lus del Coru Mixtu\
que muy bian lu tan faciandu!\
¡Vivan todus lus artistas\
que n'esti puablu naciarun!\
¡Vivan las Otoridadis,\
con el nuastru Alcaldi al mandu!\
¡Ya outru viva tamián,\
pa lus que nada mandanus!\
¡Ya vivan lus que aquí tan\
pa poder cantar con garbu,\
la copla que lus pixuatus\
heredamus desdi antañu!

> ¡MIENTRAS CUDILLERO VIVA\
Y DURI LA FUENTI'L CANTU,\
VA SAN PEDRO A LA RIBERA,\
CON TODOS LOS DEMÁS SANTOS!

> ¡Amura vela!¡Isa vela!\
¡Fuego a babor!¡Fuego a estribor!\
¡¡¡Viva Pedro!!!