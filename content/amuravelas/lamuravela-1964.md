+++
draft = true
date = "1964-06-29T12:00:00+02:00"
publishdate = "1964-06-29T12:00:00+02:00"

title = "L'Amuravela 1964"

description = "El sermón de L'Amuravela de 1964 como fue recitado en las fiestas de Cudillero el día de San Pedro de ese mismo año."

[author]
    name = "Elvira Bravo Fernández-Ahuja"
    homepage = "/authors/elvira-bravo-fernandez-ahuja/"

[reciter]
    name = "Juan Luis Álvarez Bravo “Totó”"
    homepage = "/reciters/juan-luis-alvarez-bravo-toto/"

[image]
    src = ""

[alternatives.en]
    code = "en"
    url = "/en/amuravelas/lamuravela-1964/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l'Amuravela\
comu San Pedru asperaba.

Binditu Patrón Gloriosu,\
ya tianis aquí a Cuideiru\
pa usiquiati con amor,\
ya pa desfogar el pechu.\
Sos el nuastru Proteitor\
ya muchu bian nus vei n´ellu;\
comu´l ramu San Antoniu\
fas Tú xorrecer el puablu,\
que por ser de pescadoris,\
tian derechu al tóu apreciu.\
Ya dispuás de saludati,\
voumi disiguida al granu\
por si algunu ti pricisa\
ou s´impacianta San Pablu.

L´iviarnu foi muchu bonu,\
cuasi paicía vranu,\
en tan siquiara en dos mesis\
agua nin viantu tuviamus.\
La costera de bunitu\
non foi de gran rindimiantu,\
puadi dicisi midiana,\
ya amás cabóusi más lluáu.\
De bisugu, supirior,\
siguimus siandu lus amus;\
ahora llámannus vikingus,\
ya nun van desacertáus,\
que pa entrar semus postreirus\
ya lus primeirus quedamus.\
D´ardora tamus contentus,\
algunus non, por supuastu,\
que la mar ya antojadiza,\
non fai midíu´l repartu.

De sardina, de lu bian,\
ya tuvu un preciu muy altu:\
hasta cerca trenta durus\
pagóusi po´l kilogramu.\
N´esus restantis uficius\
tamián avanti saliamus:\
mirluza, abadexu, meru…\
diósi comu tá mandáu.\
Peru el que llevóu la palma,\
¿guais?, foi Claudiu “El Sulitariu”:\
hasta cuatruciantus kilus\
pescóu el sólu de cóngaru.

Outras doci lanchas más\
istrinaransi esti añu;\
entri grandis ya pequeñas,\
po las ciantu venti andamus.\
Peru Lluarca ya Llastris,\
sigún ellus han gananus.\
Ya que cuantan las que is tran\
de xugueti lus Reis Magus…

Las muyaris tan en calma\
ya lus calderus intrautus,\
no la armarun po lus choclus,\
esu que ya añu bisiastu;\
na más hubu una “pegada”,\
ya de poucu llucimiantu:\
las del barriu “California”\
ganárunlas po la manu.

Teixeira ta a media asta\
que i morréu el municacu,\
una mona que truxera\
de Dákar en el sóu barcu.\
Vendéula a unos tomboleirus\
por causa que i tinía miadu,\
ya un paparaxu de nada\
coméui dos metrus de rabu,\
ya de risultas la mona,\
la probi, ciarróu el guayu.

Pero, ¿nun ves San Pidrín,\
qu´en mesmu estáu sigui´l puartu?\
Las promesas que fixarun\
nun tuviarun cumplimiantu.\
Pa Xixón ya p´Avilés\
abondus millones diarun;\
ou tianin bunus padrinus\
ou ya que s´intivocarun,\
pos si esus son d´emportancia\
pa la industria ya´l comerciu,\
de toudu esti litoral\
en cuantu a puablus pesquerus\
lus que tianin primacía\
son Bermeu ya Cuideiru.\
Nun ti durmas, Santu Hermosu,\
ya pon de tou parti medius\
pa que inriba nun atendan\
ya imprimi lluáu el arreglu.

De ayudas andamus mal,\
nun séi de quián será el fallu;\
nin pa lus barcus cadenas\
en tan siquiara llogramus,\
ya pa sebordar las lanchas\
ha ser co´l nuastru trabayu;\
por nusoutrus nun hay pega,\
bian pagamus lus empuastus.\
 Ya siguiandu co la mar\
vóu falati de lus “pénjamus”,\
que son esus istudiantis\
que vianin pescar de vranu,\
ou sea, puadin llamasi\
pescadoris deslletráus;\
cada añu vianin más,\
han vinir hasta lus mandus.\
Nun tianin roupa de aguas,\
ya pan nun ir discubiartus,\
siguin la pauta que is dióu\
Binitu el hojalateru:\
foi pa la mar de paraguas,\
bian sea ciarráu u abiartu;\
you nun séi si lu llevóu\
de salvavidas u acasu\
pa faer la propaganda,\
que ya´l su uficiu arreglallus.\
Lus outrus, al vellu a él, tamián,\
¿guais?, s´imparaguarun.

Del puablu, ¿qué vou diciti,\
si ti basta con mirallu?\
Estu nun ya cunicíu,\
hasta las cuastas criciarun.\
Fansi casas a trompón\
ya con todu velipendiu;\
haylas faciandu contrastis\
con ventanalis modernus,\
outras son de dos coloris\
pa matrimonius diversus.\
Van faer un maramán\
por detrás del Llavaderu,\
d´esas “En seriu” llamadas,\
pa vivir lus mariñeirus.\
Tamus ciartus, esu sí,\
que han tener bon fondamentu,\
porque las de “California”\
al mes botóulas el viantu.

Punxaron tilivisión\
 en munchas casas, San Pedru,\
que ya iba poucu´l radiu\
 pa enteranus de socesus.\
Tamus al tantu, ¿güisti?,\
de todu´l Mundu Oniversu,\
asina que lus del norti,\
lus del sur ya lus del mediu,\
blancus, negrus y´amariallus,\
todus son cunucíus nuastrus.\
Víusi hasta´l Padri Santu\
cuandu foi pirigrinandu\
pa ver lus Santus Llugaris,\
ya dondi Tú, Santu Apóstul,\
andovisti navegandu.\
Mirez la pena, Patrón,\
que pongáis ahí l´aparatu,\
¡ya verás qué de “visionis”\
si ven co lus adelantus!

La nuastra Semana Santa\
bian guapa tuvu esti añu;\
radióula Radiu Avilés\
pa güir el nuastro Calvariu,\
que lu ichóu ya lu cantóu,\
muchu bian, Valianti´l Guayu.\
Llástima que por disidia\
vaiga quedandu ulvidáu\
el “Redemptor Muni Deus”,\
esi cantu grigorianu\
que paicía un clamor\
de todu´l puablu pixuatu;\
hay que deprendellu bian\
ya esmerasi en conservallu,\
ya nun deixar que si piarda\
lu bonu que nus deixarun.\
Sermonis ya prusicionis,\
todu mirez ponderallu.\
Peru a San Pedru “Llorón”,\
si Dios quiar, pa´l outru añu,\
hai que prendéi bian la capa\
pa que no i la llevi´l viantu.

En utubri del pasáu,\
pa istudiar Bachilleratu,\
fundóusi aquí una “Cademia”\
que tian el tóu nombri puastu.\
Don José Manuel Rivera\
ya´l diritor tituláu,\
ya pa completalla, cunta\
con un bon profesoráu;\
dai aliantu ya pristigiu\
don José, el cura párracu.\
Istudiantis, son abondus,\
falta sean aprovecháus.\
Tian que ripitir el cursu\
l´alunu “Canutu´l Asnu”.

Comprámusi un altar\
pa la Virgin del Rosariu,\
todu dioráu, que paez,\
po lu guapu, un rilicariu.\
En coloris de lu finu,\
tian dos Misterius pintáus;\
unu ya “L´Anonciación”,\
ya “L´Asonción” a outru lláu.\
Siquiara asina ta honrada,\
que ya la Reina del Cialu.\
¡Daba curuxía vella\
mitida n´aquel buracu!

En Navidá hubu´n cuncursu\
que l´urganizóu el párracu\
ya cuasi en toudas las casas\
si punxarun Nacimiantus,\
cada cual a sou manera,\
peru ibans todus tan guapus,\
que pa non faer enxusticia,\
toudus saliarun primiáus.\
Nin “Árbulis” nin “Noelis”,\
qu´esu todu ya extranxeiru;\
pa celebrar Navidá,\
lus Belenis ya lu nuastru.

Ya ven acá, San Pedrín,\
vóu cunsultati esti casu:\
¿a qué fin andan purí\
esas páxaras ya páxarus?...\
Lus “Ispías de Jihová”\
paemi que son nombráus.\
Ya ¿qué tianin que metesi\
co la tóu suagra a éstus añus?\
¡Bastanti fixisti Tú\
si la tuviasti aguantandu,\
ya cuandu si t´infirmóu\
pidisti al Maestru Santu\
que i curara las tircianas.\
¡Poucus fairían outru tantu!

Vianin abondus toristas\
nuruagus, belgas ya suacus;\
estus non son que si fan,\
ya que son de nacimiantu,\
sacarun hasta un intiarru;\
ha ser que n´el sóu país\
non fan casu de lus muartus.\
A lus toristas de fuara\
hay que acotar lus de diantru,\
más que nada las muyaris,\
que i ganan ya baza´l diañu.\
Como ahora todus semus,\
po lu que vou oservandu,\
del sexu llamáu “picenu”\
igual pa femas que machus.\
Ya ellas tamián biabin, fuman,\
ya llevan calzonis puastus,\
puáninti a vecis en tranci\
de caer en malus pasus,\
comu i pasóu a Totó\
(ha ser conucíu vuastru),\
que viniandu de vacíu\
n´el cochi del sóu cuñáu\
a altas horas de la nuachi,\
víu a un mozu bian plantáu\
con sombreiru ya bastón\
ya fumandu un puru habanu,\
que i pidía lu llevara\
con gran priasa pa´l Rellayu;\
ya desque iba facellu,\
gulía que había “contrabandu”,\
que´l “prisón” iba “prisona”,\
ya prifirióu non llevallu;\
si non, comu ya casáu,\
pudía haber un disvurciu\
pinsandu taban d´acuardu…\
Si ta Milina “Eliseu”,\
puadi cabavus el cuantu…

Muchus tirrimotus hubu,\
y´abondus más currimiantus;\
ya la Tiarra ya tan viaya\
que toda si fai buracus.\
Esu ya lu que nus cuntan\
ya outru lu que fai al casu.\
Unus iscundíus d´outrus\
tan las bombas isplotandu:\
“Lunis”, “Ispunis”, “Titanis”,\
lus “Uvis dos”, lus “Bes cuatru”,\
lus cohetis envisíbilis,\
ya lus que lus guía´l diañu.\
Ahora tamus muy contentus,\
¿sabis por quéi, Patrón Santu?\
Porqui ya hay más de milenta\
“mangantonis” priparáus\
pa qu´istralli esti Planeta\
ya nun quedi nin un rabu,\
por esu tan esus viaxis\
a la Lluna priparandu,\
pa que´l qu´apreti´l botón\
poda escapar pa´l ispaciu,\
ya dicíi a lus demás:\
“¡Ahí quedáis, arreventaivus!”

A Xibraltar, vou iciti,\
ya tan las plagas llegandu:\
tan fartus de “cucarrentas”\
ya lus ínguilis rabiáus.\
¡Nun séi comu nun si dan,\
que tan allí espantorgáus!

De modas vamus pior,\
siguin lus moñus criciandu,\
outras co´l pelu engriespáu\
comu lionas famiantus.\
La color que más si lleva\
esti añu ya´l amariallu,\
entri color sacavera\
ya´l de la yema del guavu,\
Fan ahora, ¿güístilu Tú?,\
de tal manera l´atuandu,\
qu´insiñan más lu que tapan\
que lu que vei discubiartu.\
De las playas, nin falar,\
porque “aquéllu” ya de miadu:\
todus somean endígenas;\
¡alabáu sea Dios, qué cuadrus!\
La virguanza, ¿güais, Patrón?,\
tian qu´emponella´l Gubiarnu;\
ha garrar un encomodu,\
cuandu lu sepa, San Pablu.\
De abrazáus na cai ya en cini\
ya tamus por demás fartus;\
si si quiarin ou sutripan\
lus casaus ya lus nuviazgus,\
nun tianin que danus parti;\
ha ser de puartas adiantru.\
Tamián ta de mucha moda\
esus que llaman gamberrus;\
son lus sinvirguanzas d´antis,\
que ahora tomarun más vualu,\
ya pa dasi más pustín,\
púnxarunsi un moti nuavu.

Tamus distraíus abondu\
con toda clas d´espetáclus,\
de tocatas ya de cantus;\
tiatru d´aficiunáus\
por rapazas ya rapazus,\
ya niñinus ya niñinas,\
que daba gustu mirallus;\
el que feixu de San Pedru\
paicía el tóu ritratu.\
El “Día del Pescador”\
dióusi n´el Cini un cunciartu\
d´armónica ya de cantu:\
el Orfeón Enfantil de Llaranis,\
que viniara contratáu\
pa esi día, ya tan bian ¿guais?,\
lu fixarun, que ti paicía uno,\
ya iban sisenta cantandu.\
Dispuás, a dos ya a tres vocis,\
cantóu “L´Ochoti Pixuatu”\
que, pa icir la verdá,\
a todos munchu gustarun.

Con una misa cantada\
ya con un “Tridu” usiquiarun\
a la sou Virgin de Fámtma\
todus lus “califurnianus”;\
más que na Risurreición\
de cohetis istrallarun.

La nuava Virgin del Carmin\
bianvinida ya que venu,\
que llibra del Porgatoriu\
ya protexi al mariñeiru.\
En honrar a La Santina\
toca esti añu a Cuideiru,\
díguti you que ha quedar\
contenta co lus pixuatus.

Bian mirez la Cumisión\
un homenaxi d´apreciu,\
ya más que dingunu, Carlus,\
prisidenti sempiternu,\
co lus mesmus componentis,\
algunus que ya tuviarun,\
ya outrus d´estudiu, solteirus.\
Habéis atender, chavalas,\
 anque sea en sin calzonis,\
preparadi bian el cebu.\
Completan la Cumisión,\
mucinas comu llucerus,\
que na más de contemplallas\
salin solus lus dineirus;\
a lus homis costáis muchu\
pa que dean, el convencellus,\
que lus daris ya tomaris\
nun ti resultan lu mesmu,\
todus quiarin ganar muchu,\
ya dar poucu pa “San Pedru”.\
Peru todu si cunsigui\
destándusi con empeñu,\
que´l nuastru Santu Patrón\
ha tener bonus festejus:\
 la orquesta enternacional\
“Compostela”, de Santiagu,\
que ya nus paez de casa,\
ta allegrándunus el puablu;\
quedámusi agradicíus\
por componenus un cantu.\
La “Montis”, de Pontevedra,\
tamián ya de fama y rangu;\
tampoucu puadi faltar\
la Banda de lus pravianus,\
nin la gueita con roncón,\
que sona más asturianu.\
La illuminación, del Topu,\
que ya tamus “atopáus”;\
lus fuáus… ya lu veremus,\
nun queremus fuáus “fatus”,\
tianin que ser de lus bonus,\
que nus custan muchus cuartus.\
Las tómbalas, caballitus,\
choquis-carrus, tiral´l blancu,\
bailis, danzas, cantus, blincus,\
ya de toda clas d´istruandu.

Nun ti truturis, San Pedru,\
que lus chinchonis son falsus\
si ves que llevan las neñas\
vendas de cuarta de anchu,\
ya que lu manda la moda,\
non ti garri dispistáu.

¡Ya tamus puastus en órbita,\
non mus falta un elementu!;\
¡Bindícinus, San Pidrín,\
antis qu´imprimi´l xaréu,\
peru nun ti nus ritiris\
sin echai un guayu al puartu!\
Puadis pidii al siñor\
que nun nus falti´l sostentu,\
que´l milagru de los peixis\
quera facellu en Cuideiru,\
ya nun quedi en sin ganancia\
barcu grandi nin pequeñu.

¡Vivan San Pedru, San Pablu\
ya San Pablín, que son daus,\
ya vivan de rifilón\
todus lus Santus del Cialu!\
Venticincu añus de paz\
bian mirez un ¡Viva Francu!\
Las nuastras Otoridadis,\
con altus ya baxus mandus,\
al menus milenta añus.\
¡Viva ya surda´l pitróliu,\
a ver si nus añagamus!\
¡Vivan lus avilisinus\
ya´l que nus trouxu el arradiu!\
¡Vivan lus hermanus nuastrus\
cubanus ya mijicanus!\
¡Que vivan todus lus toquis,\
vivan xigantis ya nanius!\
¡Un viva a la Coca-cola\
ya outru viva al Cola-cau!\
Ya si algunu quiar más vivas,\
que si apunti pa outru añu.

De la Llousa al Palación,\
ya de La Garita al Llanu,\
tian que risonar la copla\
comu risonaba antañu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODOS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!