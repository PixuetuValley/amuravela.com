 +++
draft = false
date = "2008-06-29T12:00:00+02:00"
publishdate = "2008-06-29T12:00:00+02:00"

title = "L'Amuravela 2008"

description = "El sermón de L'Amuravela de 2008 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2008/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l’Amuravela\
comu San Pedru asperaba.

Tamus de fiasta Almiranti,\
tá Cuideiru engalanau\
con bandirinas ya llucis\
desdi la Cai hasta’l puartu,\
pos pa cilibrati a Ti\
ya poucu lu que faigamus.\
Amás, comu ya dumingu…\
¡dibía ser Añu Santu!\
pos sos Tú más miritoriu\
que lu ya’l compostelanu,\
pal que quiara comparar\
lus tous, vou a enumerallus:\
Fusti nombrau po’l Maestru\
d’Apóstulis el primau,\
pescandu peixis ya homis\
siampri fusti avezau,\
cuntas con el privilegiu\
d’abrir ya cerrar el Cialu,\
¡ya hasta cortasti una orea\
sin falta salir al ruadu!\
peru lu más prencipal\
pa nusoutrus lus pixuatus,\
ya que acetasti con gustu\
ser el Patrón d’esti puablu,\
asina que aquí nus tianis\
filicitánduti el Santu,\
ya’l mesmu tiampu que a Ti\
facémuslu con San Pablu,\
que tamián con ringu rangu\
mañana lu cilibramus.

Vou cuntati comu siampri\
los socesus que tuviamus,\
pos desdi la última vez,\
San Pedru, pasóu un añu,\
y’anque pa Ti nun ya nada,\
pa mi esu ya abondu tiampu.\
Comu puadis comprobar\
hubu obras en el puartu,\
arreglarun lus dos muallis\
ya deixárunlus bian guapus,\
el del Esti, ya lu ves,\
con un pavimentu nuavu,\
ya’l del Oesti, con aceras\
bian anchas pa pasianus,\
¡hasta tián un pasu cebra\
delantri lus jubilaus!\
que pa que aparin lus cochis\
tá un puquiñín llevantau,\
algunus fan iquilibriu\
cuandu tianin que cruzallu.\
Pa nagurar todu estu,\
venu al puablu a vesitanus\
la Menistra de Fomentu\
con muchu acumpañamiantu,\
ella ricibiu la insinia\
de ouru del Yuntamiantu,\
pos abondu si destou\
pa facer bian unus planus,\
que outru menistru anterior\
dexóu comu a tachonazus,\
ya de l’autuvia nuava\
Cuideiru quedaba aislau.\
Hubu dispuás una ispicha\
ya todus quedarun fartus.\
Tamián i dixu’l Alcaldi,\
qu’el camín que subi al Faru\
comu ta desgorromblau\
facía falta arreglayu,\
¡de pasu, pudía pidili\
qu’el AVI llegara’l puablu!\
dos istacionis tenemus\
que amás vianin al casu:\
San Xuán ya La Madalena,\
¡hasta lus nombris son guapus!\
ya comu tan en l’aldea\
nun  da más que haiga buracus,\
nin nus vamus a enfadar\
tampoucu con lus ritrasus.

Rispitivi a la pesca,\
de todu, Patrón, tuviamus,\
peru lu que destacóu\
foi la mirluza isti añu,\
l’angula nun si dióu mal\
ya’l calamar aguantandu,\
el porcebi algu floju,\
na más que pa ir tirandu.\
Peru tocanti a ganancias\
nun podemus, guais, queixanus,\
pos pasamus del millón\
de eurus que si vindiarun,\
ya esu, paez que non …\
peru son abondus cuartus,\
en lus añus antirioris\
nin por asomu guliarun.\
Viandu comu van las cousas,\
nun tinía qu’istrañanus,\
que al nuastru Patrón Mayor\
lu riligiaran de nuavu,\
asina que a Salvador\
la noraguana li damus,\
ya lus ánimus tamián\
pa que siga trabayandu.

Al que nun vamus tener,\
pos abandonóu el cargu,\
ya’l que fuara Direutor\
de Pesca del Principau,\
D. Albertu Vizcainu,\
muy quiriu ya apriciau,\
vamus a ichalu de menus\
lus mariñeirus pixuatus,\
pos siampri nus defendeu\
ya tuvu del nuastru llau.\
Pa m’idea que por ellu,\
dibiría ser primiau.\
Asperu qu’el sostitutu,\
Siñor Cabrera llamau,\
sea de dura, San Pedru,\
pos desde que axuntarun\
campu, pesca y mediu ambianti\
paez que tá el Belen armau.

El “Sevi” en mes de nuviambri\
meteunus ripiru en cuarpu,\
pos foisi a piqui al chocar\
con algu qu’iba aflotandu,\
la cousa quedóu n’un sustu\
pos perdéusi solu el barcu,\
que lus tripulantis, guais,\
pudiarun ponési a salvu.

Anque venu  temporal,\
respetounus isti añu,\
hubu tamián folas grandis\
peru nun fixárun dañu,\
lu que sí que nus lu fai\
ya’l gasol, que  tá muy caru,\
pa poder llenar el tanqui\
vamus a vender lus barcus,\
mira ver si nus ayudas\
pa que nus lu baxin algu,\
o que nus lu suvincioni\
algunu de lus gubiarnus.

De lus festejus que hubu\
vou faceti ahora un ripasu:\
La Navidá comu siampri\
allegris la cilibramus,\
vellancicus po la cai,\
llucis ya lus ñacimiantus.\
Comu isti añu lus Reis\
truxárun tantus rigalus,\
tuviarun que deixar llibris\
las carrozas pa llevalus\
ya ellus, baxarun la cuasta\
amontaus en tres caballus,\
viasi nun taban práticus\
ya tinían que ir frenandu,\
paician Fernandu Alonsu\
con el cochi d’esti añu.\
Dispuás de l’adoración\
ya falai al rifugallu,\
agarrarun el montanti\
ya p’al urianti gulviarun.

El martis de carnaval\
socedeu un casu istrañu,\
cuandu taban las muyaris\
en a Ilesia arrezandu,\
viarun comu una visarma\
iba po la puarta entrandu\
con una piluca roxa\
ya vistimenta de trapus,\
del sustu, nun piansis Tú,\
¡hasta lus Santus temblarun!\
Cuandu saliu Don José,\
discubriusi l’intuartu\
ya Laurianu co’l desfraz\
tuvu que salir curriandu.\
Dispuás, el sábadu foi\
el disfili d’avezaus,\
y’anque’l tiampu taba friu\
hubu abondus desfrazaus,\
pos lus premius iban bonus\
ya suculentus en cuartus,\
amás pudian calentasi\
co la charanga bellandu,\
había enfermeras ya mélicus,\
Popeyi ... unus pixuatus…\
y’hasta dos guardias cevilis\
que del armariu saliarun.

Tampoucu en Semana Santa\
el tiampu tuvu cristianu,\
po lu que hubu prusicionis\
que del templu nun saliarun,\
salvóusi la del Calvariu,\
anque en xanti, vei baxandu,\
¿igual había que que pensar\
en facellu más tempranu?\
tuviamus que suspender\
el viarnis el Santu Intiarru,\
ya llibrarunsi las Venias\
el día Sábadu Santu.

El que tamián si llibróu\
foi Quicu, l’Alcaldi nuastru,\
pos del juiciu que tinía,\
quedóu llibri ya sin cargus,\
esu el xuez llámalu asuetu,\
¡nun piansis que tá folgandu!\
que bian que si desta a diariu\
por sacar alantri al puablu,\
asina que pa outra vez\
cuandu quiaran acusallu\
que rivisin lus papelis\
antis de facellu en falsu.

¡Si nun lu veu nun lu creu!\
¡jubilousi Fidel Castru!\
ya’l nuastru Rey a Hugu Chavis\
dixui que fuara callandu,\
pos garroulu de silcultri\
falandu fuara del xarru\
ya paez que feixu efetu,\
pos nun lu oigu falar tantu,\
talmenti paicia a vecis\
que cuarda li taban dandu.

Aprovechandu que toi\
falanduti de Xuan Carlus,\
¿nun ti paez San Pidrín\
que nun li foi bian el añu?\
primeiru lus catalanis\
que i quemaban lus ritratus,\
dispuás, la fia mayor\
que si cabóu disvurciandu,\
ya él a poucas más si esgoria\
de un escenario baxandu.\
la verdá da un poucu pena\
porque…! ya tan campechanu!

Nun piansis que mi ulvidei\
de lu que urganizarun\
lus grupus ya asociacionis\
culturalis que hay en puablu,\
qu’en una candidatura\
gualvin a tar axuntaus\
pa en lus Principis d’Asturias\
ver si puadin ser primiaus.\
Lus de Avanti a José Andrés,\
el cucineru, truxarun,\
peru nin tocou la gueita\
nin preparou ningún platu,\
amasóulu todu Sergiu\
ya él tuvu prisintandu.\
En Nuviambri el Coru Mixtu\
autuó todus lus sábadus\
n’el certamin q’urganizan\
desde fai ya siati añus,\
ya una pena que n’el mes\
na más que tengamus cuatru,\
pos fanlu tan bian, San Pedru,\
que dati gloria iscuchallus.\
Lus viayus d’Iscualas Selgas\
el sou día cilibrarun,\
misa, fotu ya fartura\
comu siampri, nun faltarun,\
nin la entrega de diplomas\
nin lletura de trabayus,\
nin lus discus que pon Jaimi\
pa dai alligría’l cuarpu.

Pa estu Santu Patrón\
siampri tamus bian dispuastus,\
priguntai a las muyaris\
sinón a lus xubilaus,\
que pa urganizar cumidas\
de tiampu nun van sobraus,\
sin falati de lus viaxis\
que tianin suvincionaus,\
hay dumingus que Cuideiru\
paez que tá despoblau.\
Hasta fai poucu, nin baris\
atopabas en iviarnu\
aú tomar un cafitín\
pa calecer algu el cuarpu,\
pos dispuás de tirminar\
la temporada de vranu,\
habíalus que pechaban\
hasta casi’l mes de marzu.\
Pa ivitar estu, entós\
del Yuntamiantu dixárun:\
el que quiara comer carni\
que ruqui tamián el guasu\
ya lus que queran terraza\
que trabayin todu’l añu.

Desde’l día deciseis\
del nuviambri que pasamus\
tianin lus de la Telaya\
una cai con nombri nuavu,\
Deputau Manuel Alfredo\
foi el nombri que i punxárun,\
d’esta manera, San Pedru,\
siampri hemus de ricordallu.

Vou aprovechar que toi\
ritrucidiandu n’el tiampu\
pa cuntati qu’outra vez\
saliu la Santina a nadu,\
ya lus touristas tamián\
saliarun abondu fartus,\
co las sardinas ya ‘l vinu\
que de baldri ricibiarun,\
ya comu todu nun vei ser\
el pidir playa p’al puablu,\
(que vou pidilla, nun penseis\
que si mi taba ulvidandu)\
vou golver comu ya fixi,\
fai exatamenti un añu,\
a pidir qu’el dia de Asturias\
en Cuideiru lu faigamus,\
Arecis que te tranquilu\
amás de dispriucupau,\
que en urganizar festejus\
somus lus más avezaus.

Golveu a haber ilicionis\
el día nuavi de marzu,\
ya ganoulas Zapateru\
que ya taba prisidiandu,\
asina que li tocou\
formar un nuavu gubiarnu,\
hay más muyaris que homis\
¿sabera aú si ta mitiandu?\
¡ahora si que tianin mandu\
las que siampri lu tuviarun!\
menus la niña de Rajoy\
que ha de siguir asperandu,\
anque la esperanza dicin\
que nunca si vei pirdiandu.\
Co la menistra defensa\
paemi tuvu acertau,\
una fema pa mandar\
ya ordenar al frenti un pasu\
media gualta ya pa tras,\
nun pricisa entrenamiantu\
ya i sal solu, San Pidrin,\
dicisi que ya algu innatu.

Siguimus igual pol mundu\
u pior que añus pasaus,\
peru siampri siandu el probi\
el que sal pirjudicau,\
maremotus, terramotus,\
acidentis, atentaus,\
guerras, guirrillas, siquias,\
nondacionis afogaus,\
el arroz ta po las nubis\
ya el pitroliu desparau,\
hubu hipotecas basura\
que rumpiarun el mercau,\
lus bancus nun prestan perras\
ya lus pisus tan paraus.\
Dicin que hay crisis mondial,\
pos sigún lus deslletraus,\
todu estu ya dibiu\
al mundu globalizau.

Lus asisinus de eta\
gulviarun faer atentaus,\
asina qu’outra vez tamus\
comu en lus tiempus pasaus,\
asperamus que si axuntin\
upusición ya gubiarnu\
pa cabar prontu con ellus\
ya velus encarcelaus.\
Al mesmu tiampu tamián,\
al mandamás de lus vascus,\
dicili que del sou plan\
mijor si taba ulvidandu,\
pos cunsiguinsi más cousas\
xuntus que non separaus.

Co lu del cambiu climáticu\
tamus tamián priucupaus,\
que gualvi a lus animalis\
más que lloucus, trastornaus,\
discubriusi que a las gavioutas\
gustais el pescau asau,\
pos sentansi nas terrazas\
pa garrar algún bocau,\
del platu de lus touristas\
que si alcontrin dispistaus.\
Hay jabalis nadadoris,\
aquí unu isti añu\
dispuás de rodar el monti\
ya caer por dondi ’l Faru,\
foi nadandu en sin parada\
hasta diantru el puartu nuavu,\
cualquiar día hemus ver\
de surferus a lus gatus\
o con pantalón  vaqueru\
a lus muilis cantandu.

Ya falánduti de cánticus\
quiaru priguntati algu,\
¿Qué upinas del chiki chiki?\
¿nun lu bellastis n’el cialu?\
o ya que igual nun conocis\
el que en Cuideiru enventamus:\
Unu, aú tá la playa,\
dos, Quicu pa cuandu,\
tres, outru proyeutu,\
cuatru, tamus cansandu.\
Ya lu aprindisti Patrón,\
a ver si pa diantru un añu\
nu hay que golver a cantallu\
porque ya la nagurarun,\
asperu que comu el golf\
nun nus acabi pasandu\
tantu iban a facer\
que al final nada fixárun,\
de tantu istirar la cuarda\
ista vez cabóu rumpiandu,\
cuandu hay cuartus po’l mediu….\
l’avaricia rompi ’l sacu,\
L’Alcaldi sintiulu abondu\
pos bian si tuvu destandu.\
Ya anque nun tengamus playa\
nin golf con tantus buracus,\
a la salida del tunil\
cataratas nus punxárun,\
que al llau d’estas las del Niágara\
pirdiarun todu’l encantu.

De cousas comu la moda\
fai tiampu que nun ti falu,\
¿Nun sabis que de muyaris\
hay tres tipus Patrón Santu?\
el cilindru, el diabólu\
ya el campana llamau,\
el Menistru Sanidá\
así lu tuvu isplicandu.\
Lu que mutivó isti asuntu\
ya que al paecer lus trapus\
que compraban en’as tiandas,\
nun vinian axustaus\
a las mididas que tianin,\
pos las tallas ya fai tiampu\
que quedarun antiguadas\
ya estu había que arreglallu.\
¿Güi que  tamian  a nusoutrus\
la midida van tomanus?\
anque pa m’idea ¿guais?\
fai tiampu que lu fixárun.\
Ahora enventarun tamián\
implantis pa ser mas altus,\
nun piansis van en lus pías\
mitius en lus zapatus,\
van puastus en’a cabeza,\
peru antis, fainti un tayu,\
ya inriba del celebru\
deixantilu estalau,\
nun sei you si esi artilugiu\
dará un bon risultau,\
pos pa lu poucu  que crecis\
quedas con cara agüevau.

Outra vez el Cudilleru\
quedóu bian clasificau\
ya comu el reflan nus diz\
que nu hay ningún quintu malu,\
pudían firmar ahora\
quedar así pa outru añu.\
En’a liguilla d’ascensu\
frescasóu el Real Uviadu,\
xugou contra el Caravaca\
ya bian que lu torearun.\
En Xixón lus del Sporting\
el ascenso cunsiguiarun,\
ya en  primera división\
van xugar ahora lus playus.

Isti vranu de deportis\
vamus a quedar bian fartus,\
primeiru la Eurocopa\
que de fugol tan xugandu,\
ya comu n’esta ucasión\
llogramus pasar de cuartus,\
n’el partiu d’ista nuachi\
has d’ichanus una manu,\
pa ser campionis d’Europa\
con todu miricimiantu.\
Dispuás tan las ulimpiadas\
que en Pikin urganizarun,\
comu tuvía hasta Agostu\
nun vei a ser el cumianzu\
nun ti puadu comentar\
comu nus clasificamus,\
peru lu que ya siguru\
pos esu ya un fechu ciartu,\
que cuandu lis den medalla\
ya toquin el hinu nuastru,\
van a tener que siguir\
el chunda chunda cantandu,\
pos quixarun ponei lletra\
peru nun lu cunsiguiarun.

La que quedóu campiona\
en papeletas vindiandu,\
foi Luisa la de Griselda\
amás con métodu nuavu,\
puansi a la puarta de casa\
co la fregona na manu,\
-failu pa desimular\
nun piansis que ta llimpiandu-\
ya cuandu ve vinir a alguin\
saca de debaxu’l brazu\
lus númirus de la rifa\
¡ya rápida comu’n magu!\
nun si l’iscapa nin unu\
¡todus acaban comprandu!\
ya lus que tan enteraus\
cruzan de cera curriandu,\
porque sinon nun si llibran\
de que lis meta’l sablazu.

Isti añu nun ti queixis\
que abondu ti agasajamus,\
con cincu días de fiasta\
comu en lus mijoris tiampus,\
que pa esu la cumisión\
traballóu en sin descansu\
pos ya la única manera\
de ir atotandu lus cuartus.\
El pograma ya lu ves,\
abondu extensu ya amplu,\
con orquestas, San Pidrín,\
bonas comu siampri fuarun:\
Esmeralda ya Diamanti\
(estas cutizansi altu)\
el Mariachi Garibaldi,\
Templu ya Musical Suañu,\
sin ulvidar Denis Band,\
nin a la Pedru Picassu,\
fanfarrias, NBA\
el Folechu ya’l Compangu,\
la charanga El Carmín\
ya lus bailis de San Marcus.\
El Pandeiru de Brasil,\
Coru y gaiteirus del puablu,\
la banda de San Martìn\
ya’l Caramelu danzandu\
Lus niñinus tenerán\
atuacionis ya xuaus,\
ya tamián todus lus días\
haberá bailis pixuatus,\
dos descargas vei haber\
ya güay la nuachi lus fuaus.\
Duranti estus festejus\
Viki Iglesias ta reinandu,\
Marina, Belén ya Amaya\
que la van acompañandu\
son las sos damas de honor\
¡a cual más guapa, pur ciartu!\
Enriquín ya Juan Pablu\
a ver s’ichais el anzualu,\
ya de una vez por todas\
dexais de tar cilibatus.

Haberá que ir tirmimandu\
que foi ixtensu el rilatu,\
Tú quererás discansar\
pa baxar a ver lus fuaus,\
ya nusoutrus pa’l vermú\
queremus tamián marchanus.\
Bindicinus, Patrón Santu,\
que tan solu en Ti isficiamus,\
fai que la pesca en Cuideiru\
sea abundanti to’l añu,\
asina pa las tus fiastas\
verás que bian nus portamus,\
pos pa qu’haiga rivirsión\
tenemus que tener cuartus.\
Guardanus de envernadas\
ya de lus nofragius llíbranus.\
Ten siampri la puarta’l Cialu\
abiarta pa lus pixuatus,\
o al menus una rindija\
pur u podamus colanus.

¡Que viva ‘l Siñor San Pedru!\
ya viva ‘l Siñor San Pablu,\
tamián viva San Pablín,\
que nun ya Siñor nin Santu,\
¡Viva la Virgin del Carmin!\
ya viva la del Rosariu,\
¡Viva Santa Anina Hermosa\
ya todus lus irmitañus!\
San Juaquín ya San José\
ya que viva San Santiagu,\
pa cabar co’l santoral\
¡Vivan todus lus del Cialu!\
¡Vivan las otoridadis,\
de fuara ya las del puablu!\
¡Un viva pa Xurxo Urxío,\
qu’isquirbiu un llibru bian guapu!\
¡Vivan las tilivisionis\
que siampri vianin grabanus!\
Un viva pa lus pidióricus\
ya outru más pa las arradius.\
Vivan todus lus guyantis\
que a Cuideiru si acercarun,\
pa poder güir la copla\
que ricitan lus pixuatus\
al cabar L’Amuravela,\
fuarti, con templi ya altu.

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!