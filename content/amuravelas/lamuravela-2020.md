 +++
draft = false
date = "2020-06-29T12:00:00+02:00"
publishdate = "2020-06-29T12:00:00+02:00"

title = "L'Amuravela 2020"

description = "El sermón de L'Amuravela de 2020 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2020/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

Anqui el coronavirus\
viniara a encetanus,\
o la tómbica botaran\
lus chinus o amiricanus,\
nun haberá quian impida,\
-solu disapariciandu-\
que cilibremus Patrón,\
la Tou fiasta lus pixuatus,\
pos aquí sos el que mandas\
desdi magar de lus tiampus\
ya comu facemus siampri,\
engalanamus el barcu,\
baxámusti a la Ribera\
ya ichámusti ‘l rilatu,\
pa falati de la mar,\
de la tiarra, de lus viantus,\
ya lus socesus que hubu\
a lu llargu d’isti añu,\
¡que nun foi poucu Almiranti\
comu Tú mesmu has d’ir viandu!

A San Pablu, igualmenti\
un saludu li mandamus\
ya tamián filicidadis\
por ser mañana ‘l sou santu,\
lu mesmu que a San Pablín\
que vamus a cilibrallu,\
con misa po lus defuntus\
ya vistíus de pixuatus,\
¡que tenga cuidau el Cura\
con lu que i baxi del cialu!\
pos l’outru añu na misa\
¡casi li sacan un guayu!

Vou filicitar tamián\
a lus dos tocayus vuastrus,\
que anque nunca lus nombrei\
vou a facellu isti  añu,\
falu de lus Picapiadra\
¡nun sei en quian tais pensandu!\
de lus outrus ya haberá\
pa falar llargu ya anchu.

Peru pa imprimar, la mar,\
que pa esu ya lu nuasu,\
de lu que vivíu ‘l puablu\
a lu llargu de lus añus,\
anque faiga ya bastantis\
qu’ el peix vian iscasiandu\
ya lus mariñeirus vaigan\
tamián disapariciandu,\
peru miantras haiga unu\
que nus tea riprisintandu,\
anqui vaya al calamar\
o garrandu cuatro panchus,\
hemus tar aquí San Pedru,\
¡pos d’ellus ya isti rilatu!

Comu cambearun las cousas\
en Cuideiru con el tiampu,\
anantis todu eran peixis\
desdi la Rula p’ abaxu,\
¡agora todu son mesas\
ya touristas desfrutandu!\
en cuantis que llega ‘l vranu\
nu hay sitiu pa lus pixuatus,\
ya si quías tomar un vinu\
has tar col vasu na manu,\
lu que ya bonu pal alma\
puadi risintillu el cuarpu,\
lu emportanti San Pidrín\
que haiga muvimiantu en puablu\
ya si nu hay pescau na mar,\
al menus que lu haiga ‘n platu.

Rispitivi a las costeras\
en poucu o nada cambearun,\
el cupu de la caballa\
cunsiguimus omentallu,\
-non todu lu que quiríamus,\
que mandan muchu lus vascus-\
la cousa apuntaba bian\
¡foi un curenta pur ciantu!\
peru el preciu San Pidrín,\
golveu caer po lus sualus,\
a menus de la metá\
que ‘l outru añu pagarun,\
isu foi trabayar más\
pa ganar lus mesmus cuartus.

La mirluza comu siampri…\
cuandu toca la garramus,\
rifiárumi a la del pinchu,\
l’ outra véndinla tol añu\
y’anque non en calidá\
gánannus por el tamañu,\
ya por el preciu tamián\
pos véndisi más baratu,\
anque nin tantu, Patrón,\
nin comu Tú sea tan calvu,\
pos húbulu que acabóu\
co la venta suspindiandu,\
¡a mediu euru i quirían\
pagar por el kilugramu!\
isu nun ya ispicular,\
¡isu ya querer robanus!\
lu mesmu que fan a diariu\
co lus que vivin del campu,\
nun m’ istraña que la yerba\
tea po la mar buceandu,\
güí llegóu a Galicia\
nun sumarinu viaxandu.

El porcebi foi vedau\
bastanti antis de tiampu,\
lus uricius nin golellus\
asina nun nus pinchamus,\
el calamar aguantóu\
mal que bian diantru del añu\
ya ‘l pulpu, que a última hora\
paez foi ispabilandu,\
risumiándulu, Almiranti,\
nun ya pa tar festexandu.

El nuasu Patrón Mayor\
foi riligíu nel cargu,\
peru na Federación\
ya nun lu apoyarun tantu,\
quedóu a tan solu un votu,\
dícisi: ¡tuvu raspiandu!\
casi mijor Santu Hermosu,\
asina quedai más tiampu,\
que po la mar en Cuideiru\
siampri si tuvu destandu\
ya tiáninlu en gran istima\
lus mariñeirus pixuatus.

Con el tiampu, la verdá,\
tampoucu foi pa queixanus,\
hubu alguna qu’ outra mar\
que nun feixu nengún dañu,\
peru por outrus llugaris\
entróu el Gloria arranandu,\
playas, praus, parquis ya casas,\
todu cabóu istrozandu,\
n’estu de lus huracanis,\
yo ya vengu oservandu\
que lus de nomi de fema\
son lus que fan más istragus,\
nun sei si lu fan adredi\
o pa dicir ¡aquí tamus!\
Peru si siampri supimus\
desde magar de lus tiampus,\
que las muyaris, San Pedru,\
¡son las que tianin el mandu!

Ya por si algunu tuvía\
nun lu tinía bian claru,\
isti añu pur aú quiara\
ya lu dixarun bian altu,\
que quiarin golver a casa\
borrachas ya caminandu,\
facellu si quiarin solas\
o con acumpañamiantu,\
pos tianin igual derechu\
que tenemus lus paisanus,\
¡tianin toda la razón!\
¡pos ya tá bian de maltratu!\
descriminación, manadas,\
ya tantus asisinatus.

De lus festejus que hubu\
a lu llargu d’ esti añu,\
vou a dati cuanta agora\
col calandariu na manu,\
co la Tú venia Almiranti,\
imprimarei por el vranu,\
en Santana, pouca xanti,\
istu ya vei de fai tiampu\
ya era bonu, Santu Hermosu,\
golver a lu qu’ era antañu,\
asina que aquí lu dexu,\
pal que i toqui urganizallu,\
¡si perdemus tradicionis¡\
¿qué nus queda Patrón Santu?

Nun m’istraña que Candás\
gulviara de nuavu al cuantu,\
co la novela José\
qu’isquirbiara Don Armandu,\
esu que nun manuscritu\
paez que lu dexóu claru\
ya dimustrau nel papel\
que Rodillero ya nuasu,\
siampri lu dixu ‘l cantar\
que ya nus vian desdi antañu:\
de Candás, el Cristu na más\
ya si un poucu apuramus,\
ni el Cristu is queda tampoucu,\
que en Cristus, tamián ganamus,\
pos atopau ena mar\
por mariñeirus pixuatus,\
tenemus el de Piñera,\
el de la Bonanza al llau,\
ya diantru ’l Humilladeru\
hay outru crucificau.\
Sabis bian que nun mi gusta\
meter guerra, Patrón Santu,\
peru si quias marañualas\
que ti las den de Luancu.

Vou distacar una fiasta\
qu’ isti añu el Yuntamiantu\
urganizóu na Rundialla,\
risultóu ser un alcuantru\
de vaqueirus ya vaqueiras\
qu’ iban de puablus cercanus,\
ta bian alcordasi d’ellus\
que siampri lus ulvidamus,\
hasta cuandu iban a misa\
alguin lis cierraba el pasu,\
unda hay en alguna ilesia\
la marca puasta nel sualu.\
Anqui lis lloveu a chuzus,\
abondu bian lu pasarun\
pos cumida ya bibida\
güi que nun lis faltarun,\
a la vaqueira d’ honor\
la noraguana li damus,\
asperu que nus golvamus\
a ver de nuavu isti añu.

La Navidá foi allegri,\
con vellancicus sonandu,\
llucis ya adornus variaus\
desde la Cai hasta baxu,\
había una bola na Plaza\
ya nel Sabli taba ‘l árbul,\
la illuminación, Patrón,\
risultóu ser de ristrallu,\
güi que ‘l alcaldi Vigu\
de risultas ta temblandu,\
hasta hubu naguración\
col nuasu Coru cantandu,\
nel descursu ‘l nuasu Alcaldi\
tan solu i atope un fallu,\
que nun falara ‘n inglés\
pa internacionalizanus,\
nin tampoucu en pixuatu\
pa rivindicar lu nuasu,\
el chocolati dispuás\
de Villamar lu baxarun,\
ya colocaus ena fila\
todus lu fuamus garrandu,\
pos amás de tar bian bonu,\
bian nus iba caliciandu,\
Milina siampri si desta,\
hasta cuandu fai franxualus.

Outra novedá muy nuava\
que ricuperar gulviamus,\
la carrera San Silvestri\
con mucha xanti curriandu,\
muy bona urganización,\
bonus lus premius que diarun,\
asperu sea de dura\
ya gualva ‘l próximu añu,\
comu gulvía ‘l Almendru\
por Navidá desdi antañu,\
ya asperábamuslu en casa\
co lus brazus bian abiartus,\
ista vez nun foi asina,\
¡rumpiárunnus el encantu!\
pos llegóu Urdangarín\
con un pirmisu que i diarun.

En eneru comu siampri\
viniarun lus Reis Magus ,\
fixárunlu po la mar\
nel mualli  ‘l Esti atracarun,\
tuviarun desdi bian ceu\
pasiándusi pol puablu,\
ricibiulus el Alcaldi\
llevoulus al Yuntamiantu,\
ya fuarun hasta la Cai\
pa vesitar a lus viayus,\
po la tardi Cabalgata\
¡muchu luju ya boatu!\
lus Reis en tres carrozas\
ya lus pajis caminandu,\
pasturinus con oveas\
outrus montaus a caballu,\
ya moñecus de la teli\
saludandu al rifugallu,\
al final pa dispidisi\
lus del Urianti falarun,\
pa dicili a lus niñinus\
que is llevaban lus rigalus\
cuandu tuviaran en casa\
ena cama ya durmiandu,\
ya pa Juan Pablu una moza,\
-fai tiampu la ta pidiandu-\
ya anqui dixarun que sí\
nu ispicificarun añu.

El carnaval ista vez\
vénunus por duplicau,\
el primeiru foi nel vranu\
l’outru nel día indicau,\
en ambus casus había\
desfracis elaboraus,\
pos lus premius iban bonus,\
amás bian rimuniraus\
pal qu’ iba solu, en parea\
ya tamián pa agrupaus,\
hasta baxarun carrozas\
desdi la Cai disfilandu,\
en una iban lus del circu\
con el domador al mandu\
ya en outra, Lina Morgan\
¿paiciami un paisanu?\
co la Troza alredeor\
cantandu ya hasta bellandu,\
la quistión, pasallu bian\
ya esu a fé que lu pasamus.

Pa outrus asuntus más serius\
hubu d’ aú sacar el tiampu,\
l’ Amuravela de Ouru\
por triplicau entregarun,\
vou nomati a lus primiaus\
pa que teas, Patrón, al tantu:\
al Salvamentu Mineru,\
que abondu si tan destandu\
en sin bombu nin platillu,\
a minerus sucurriandu\
cuandu tianin acidentis\
ena mina trabayandu,\
a Bernardette Paringaux\
qu’ isquirbiu sobre ‘l pixuatu,\
francesa ya deslletrada,\
difiandi que protexámus\
llinguas que comu la nuasa\
vamus col tiampu pirdiandu\
ya a la sidra del Gaiteru\
que tian fama hasta nel cialu,\
¡guay si quias con una copa\
pol santu tou brindamus!\
Tamián por doña Maruja\
que con gran miricimiantu,\
Amigus de Cudillero\
la sou insinia intrigarun.

Vou agora aprovechar\
porqui lu mirez el casu,\
golver a filicitar\
comu fixi ‘l outru añu,\
ista vez, po la medalla\
d’ Asturias que li otorgarun,\
falu de Rosa Minéndiz,\
comu siga asi a esti pasu,\
hasta ‘l Princesa d’ Asturias\
si lu van a cabar dandu.\
Cousa que nun cunsiguíu\
dispuás de trabayar tantu,\
una asturiana de pro\
que vivíu invistigandu,\
ya que tantus binificius\
lus sos istudius truxarun,\
ya de Margarita Salas\
a quian mi tou rifiriandu,\
que nus dexóu pa disgracia\
en Nuviambri del pasau.

Nesi mesmu mes tamián\
ilicionis ripitiamus,\
por nun facer lus deberis\
de las qu’ hubiara nel vranu,\
pos Pedru Sánchiz dicía\
que Pablu i quitaba ‘l suañu,\
po lu que era impusibili\
facer con él un gubiarnu,\
peru sin saber porquei,\
nin dondi, tampoucu cuandu,\
debeu soltai la coleta\
ya co la milena al viantu,\
siguru lu engatusóu\
ya fuarun lus dos al guartu,\
tantu que hasta a la muyar\
un menisteriu li diarun,\
llamarunlu d’ igualdá\
ya bian que lu igualarun,\
pos nus cargus emportantis\
nun hay un solu paisanu\
¡pa m’idea el prisidenti\
toma durmidina a ciantus!\
pos nin co las cacerolas\
cunsiguiarun despertallu\
ya esu que lus Borja-Mari,\
Pocholus ya Cayetanus,\
pa facesi de güir\
bon cirriburri amontarun.

El mesmu que tamián arman\
sigún a mi mi dixarun\
las que xugan al parchís\
nel bar de lus xubilaus,\
ya comu ‘l que nun quiar la cousa\
acaban siampri riñandu,\
Eco, Floren, Lola, Mari\
ya Finita, tenei cuidiau,\
que comu sigais asina\
igual vus caban ichandu,\
pos güinsi las vocis que dais\
desdi la verdi del puartu,\
dati cuanta San Pidrín,\
tan mitías tan nel xuau,\
que cuandu si van pa casa\
hasta venti van cuntandu,\
pa qu’ estu nu acabi mal\
pol caris que ta tomandu,\
paemi que lu mijor\
pa poder sulucionallu,\
era que lis iscundiaran\
las fichas, cubus ya dadus.

¿Ya las qu’ iban pa Roquetas\
ya quedarun en Uviadu?\
¿Qué mi dicis, San Pidrín?\
¡vaya desgustu llevarun!\
ellas que s’ iban pal sol\
pa tar dispuás prisumiandu\
de morenu caribeñu,\
co las ganas si quedarun,\
por culpa del bichu isi\
el viaxi lis cancelarun;\
nu hay mal que por bian nun venga\
lanzárunsi al istrillatu,\
pos delantri de la teli\
col micrófanu na manu,\
disingulvíansi bian\
con desparpaxu pixuatu,\
tantu, que a Rosi la Guapa\
Mari, Toñi ya outras cuatro,\
güí que de Teli Cincu\
ya las andaban llamandu,\
pa ir a “Superviviantis”\
ya tar allí viraniandu.

Vou faceti una prigunta\
por si d’ ellu sabis algu:\
¿istu del coronavirus\
foi un castigu del Cialu?\
pos yá  lu más paicíu\
a outras plagas que sufriamus,\
tamián pasaba, ¿güisti?\
cuandu abrían un sarcófagu\
nas pirámidis aú taba\
el faraón enterrau,\
aquí comu cuncidíu\
que a Francu disenterrarun\
ya unus mesis dispuás\
imprimamus a encetanus,\
yo la verdá ya tinía\
mitíu el ripiru ‘n cuarpu,\
peru al ver que foi en China\
aú imprimó el primer casu,\
viusi bian a las claras\
quedandu asi dimostrau,\
que nu era quistión de momias,\
pos a Mau nin lu tocarun.

Por un mutivu o por outru\
bian que lu tamus pagandu,\
pos de magar de lus tiampus\
cousa igual nunca la viamus,\
en todu ‘l mundu tenemus\
ciantus de milis de muartus\
ya lu pior, San Pidrín,\
la mayuría son viayus,\
tal paez que de la tiarra\
quiarin ¿guais? istirminanus,\
ya cuntagiaus, a millones,\
asina foi que ‘l gubiarnu\
pa intentar parar la cousa\
en casa nus cunfinarun,\
ya desdi mediaus de marzu\
quedóu el país en paru,\
na más quian tinía perru\
pudía ir a paseallu,\
ya asina aprovechaba\
pa ir hasta ‘l puartu nuavu,\
¡nin ti imaginas, miou Santu,\
la de canis que hay en puablu!\
ya de siguru tamián\
pos ya impusíbili acaballus,\
¡rollus de papel higiénicu!\
que lus compraban a ciantus,\
comu el virus entra en boca,\
pa m’idea bian pensarun\
que la manera sacallu\
era po la pata abaxu.\
Pa nun aburrisi en casa\
outrus deporti fixárun,\
güi que Manu el del Paloma\
na estática pasó el tiampu\
ya la su muyar “en cinta”,\
que hay qu’ ir dandu pasu a pasu,\
pos paemi qu’ en sitiambri\
acaba ‘l  entrenamiantu.

Dipuás ya más poucu a poucu\
nus fuarun discunfinandu,\
peru pa entender comu iba\
había que ser deslletrau,\
pos al facellu por fasis\
nin ellus si aclararun,\
la ceru, era la unu,\
ya la tres iba la cuatru,\
peru comu nun cuadraba\
la ceru cincu enventarun,\
si ti digu la verdá,\
¡nun sei en que fasi tamus!\
¡pos nunca en la vida vi\
dar tantus palus de ciagu!\
homi, si hasta compramus tes\
ya manzanilla nus diarun,\
istu nun foi solu aquí,\
mira a lus amiricanus\
que pol lloucu el prisidenti\
hasta lijía bibiarun.

Asperu qu’ atopin ceu\
la vacuna pa curanus\
ya tamián la Tou ayuda\
que bian la nisicitamus,\
pos mélicus ya infirmeras\
lus probis nun dan abastu,\
muchus pirdiarun la vida\
por tar la nuastra salvandu,\
todus lus días a diariu\
ya con gran  miricimiantu,\
asomaus a las ventanas\
bonus aplausus lis dábamus,\
aquí tamián lus mirecin\
pos bian que nus animarun,\
María José la de Vindo\
ya Sergiu el Franxón cantandu.

En isti tiampu, Patrón,\
de todu venu pasando,\
pos garrounus de sicultri\
ya d’ istrena nel gubiarnu,\
que pur ciartu de menistrus,\
un maráman ¿guais? punxárun,\
¿habiría que faceis sitiu\
a lus que mitiarun nuavus?\
cuandu haiga que ricurtar\
nas pinsionis ya lus sualdus,\
asperu sean lus primeirus\
que si lus vayan baxandu,\
de momento que trabayin\
pa sacanus d’ esti intuartu,\
ya la upusición tamián\
dibía facer outru tantu,\
que tiampu haberá dispuás\
pa que si tirin lus trastus,\
engolvesi nas banderas\
o bellar el Pirlindangu.

Patrón, lu que son las cousas,\
nunca vamus a igualanus,\
unus siampri tan inriba\
ya outrus vamus tar abaxu,\
hasta in istu de lus virus\
tamián nus deferenciamus,\
nusoutrus coronavirus,\
sin embargu al Rey Xuan Carlus\
llamasi Corina-virus\
el mal que li detetarun,\
¡ya bian cargau de millonis!\
miantras que nel nuastru casu\
amás de pasallu mal,\
muchus bian probis quedarun.\
Con estas cousas al fiu\
flacu favor ta faciandu,\
pos aunque sea el eméritu\
bian que vei dismiriciandu.

Pol puablu comu veras\
abondu tan trabayandu,\
a lus que is toca facellu\
desdi diantru ‘l Yuntamiantu,\
vesi más urganizau\
ya más llimpiu al mesmu tiampu,\
peru unda li quedan cousas\
que siguru han dir faciandu,\
bian mirez que arreglin ceu\
el camín que subi al Faru\
ya tamían las varandiallas\
que tan por el puartu viallu,\
el mirador la Garita\
dami nouxu hasta nombrallu,\
pos nel estau en que tá,\
casi mijor derrumballu.\
Ya nun ti quiaru falar\
nin culpar al Yuntamiantu,\
de la ruta nuava qu’ hay\
nus caleonis del puablu,\
yá la de la caca ‘l perru\
ya tamián la de lus gatus,\
esu que lus barrenderus\
bian que si tan esmuliandu,\
¡lu que había que moler\
era más bian a lus amus!\
pa que doblaran el llombu\
ya recoer lu del sualu.

El lavaderu, Patrón,\
¡vaya guapu lu dexárun!\
era el facebú que había\
en el Cuideiru d’antañu,\
na más que ti dispistaras\
ya ti punían pingandu.\
A la so vera tamián,\
fixarun un parqui nuavu,\
con macetonis bian grandis\
ya unus bancus pa sentanus,\
¿lus culurinus, someansi\
a lus qu’ había ‘n Uviadu?\
¡Canteli nun tará ixtrañu\
al baxar pur í pa baxu!\
pos cada vez que lus vea\
siguru han traei ricuardus.

Vou a faceti un risumin\
d’outras cousas que pasarun,\
lus ínguilis al final\
pur fin el beixi ficiarun,\
tanta gloria llevin, ¿guais?\
como la paz que deixarun,\
ya atoparunsi dispuás\
co la horma del zapatu\
pos el sou principi Inriqui,\
dixuis a ellus ¡ta lluau!\
ya foi co la su muyar\
vivir a un país lejanu.

Nista ucasión el Marinu\
tuvu mas baxu que altu\
ya ‘l sospendesi la lliga\
quedóu en el mesmu puastu,\
asperu si recomponga\
de cara al próximu añu,\
pa que nus dea alligrías\
que bian las nisicitamus,\
pos aparti del fugol\
tristis tamián si punxárun\
pos dos bonus xugadoris\
d’aquel Marinu d’antañu,\
pirdiamuslus n’ unus mesis\
ya amás iban hermanus,\
Robertu ya Avilinu,\
abondu lus ricordamus,\
pos mitiarun bonus golis\
por inriba ya por baxu,\
asina que has preparati\
que sos porteru nel Cialu.

Pal restu de lus pixuatus,\
qu’ esti añu nus deixarun,\
tamián ti quiaru pidir\
que ti tean acompañandu,\
ya que gocin de la Gloria\
que na tiarra is prumitiarun.\
Si guais dicir ¡chatín!\
nun ti asustis, Patrón Santu,\
pos ya Arturu Fernándiz\
qu’ anda pur í pasiandu.\
Ya si ti apetez un día\
comer algu de pescau,\
nun vaigas al Tibiriadis\
que tianis a Metru al llau,\
siguru que ti lu lleva\
abiartu ya escamau.

Comu puadis anotar\
tan lus festejus muy rarus\
y’ anqui haiga Amuravela\
las verbenas suspindiarun\
mantiáninsi comu siampri\
misas por Ti ya San Pablu\
ya ‘l día de San Pablín\
po lus mariñeirus muartus,\
la cumisión trabayóu\
ya ismuliusi en sin descansu,\
asina garrarun, ¿guais?\
ispiriancia pa outru añu,\
a las outras cumisionis\
pasóulis el mesmu casu,\
po lu tantu nun podremus\
ir de fiastas po lus puablus.\
Al nun cilibrar virbenas,\
orquestas nun cuntratarun,\
pena siantu de nun ver\
a Paula Marqués cantandu.\
A las únicas que vi\
contentas ya festexandu,\
foi a las que lis tocóu\
l’ aparatu que rifarun,\
en San Xuan la Cumisión\
p’ asina atotar lus cuartus,\
llámanlu el Satisfayer\
ya dicin da gustu al cuarpu.

Agora vou a deixati,\
dispidimi hasta outru añu\
ya piditi nus protexas\
a pixuatus y’asturianus,\
que a lus nuasus mariñeirus\
nunca lis falti el pescau,\
que nu haiga más cuarentenas\
nin d’ alarma más estaus,\
que cabi ‘l coronavirus\
pa nun tener cuntagiaus\
ya a la xanti vou pidili,\
que hasta nun tar vacunaus\
pongamus la mascarilla\
pa ir del unu al outru llau.

Vou imprimar co lus vivas\
pa baxar ceu del barcu,\
ya ir a tomar un vasu\
que teu secu el gargualu.\
¡Viva San Pedru Gloriosu\
que ya ‘l Patrón d’esti puablu!\
¡Outru viva pa San Pablu!\
¡Pa San Pablín, sin ser santu!\
ya pa xuntalus a todus\
¡Vivan lus Santus del Cialu!\
¡Que vivan lus sanitarius\
que nus tuviarun curandu!\
¡Lus de lus supermercaus\
que bian nus alimentarun!\
¡Vivan lus de lus camionis!\
¡ya viva la xanti ‘l campu!\
¡ya lus nuastrus pescadoris\
por ir a la mar a diariu!\
¡Viva la tilivisión\
que nus tuvu intritiniandu!\
¡Vivan lus de la llimpieza\
qu’ el puablu desencetarun!\
Al ejercitu tamián\
¡desdi aquí un viva li damus!\
ceviles ya pulicías\
¡que tamián nus ayudarun!\
¡Que viva toda la xanti\
por el bon cumpurtamiantu!\
ya ‘l que nun si portóu bian\
que tenga rimurdimiantu.\
Pa tirminar el sermón\
 ya deixállu hasta outru añu,\
vou gritar altu la copla\
anque quedi sin risuallu.

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMAS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!