+++
draft = false
date = "2020-12-12T23:59:59+02:00"
publishdate = "2020-12-12T23:59:59+02:00"

title = "L'Amuravela 2001"

description = ""

[author]
    name = ""
    homepage = ""
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

# L'Amuravela 2001

En el nombri de Jesús\
y la Virgin Soberana,\
vou ichar l’amuravela\
comu San Pedru asperaba.

Aquí tamus outra vez,\
Apostul ya Patrón Santu,\
en fiastas ya ribulliciu....\
tamián un añu más viayus,\
n’esu, nun hay diferiencia,\
ni na tiarra, ni n’el cialu,\
qu’el tiampu nun pasa’n baldri\
ya lus añus van sumandu,\
anque tou viandu qu’en ti\
¿paemi  nun van pasandu?\
¿fairiasti un “liftin” d’esus\
comu’n artista de tiatru?\
era lu que ti faía falta...\
 a la tu edá, prisumiandu.\
¿Teneras pur hí, Patrón,\
al  compañeru San Pablu?\
pegai una voz si puadis\
ya que si senti al tou llau,\
asina aprovechu’l saldu\
ya vou a filicitallu\
qu’anqui ya’l santu mañana,\
nun ta mal un adelantu.\
A San Pablín, Santu Hermosu\
nun ti destis en buscayu,\
que mi paicio vellu anuachi\
en’a verbena bellandu,\
asina que de siguru\
anda pirdiu po’l puablu.\
¿ya tas priparau Patrón?\
¿tas con el turullu puastu?\
¡entos si mi das la venia\
vou imprimar co’l rilatu!\
que la xanti quiar güir\
lus  socesus que tuviamus,\
ya en especial Tú, San Pedru,\
que ya a quian  lu didicamus.

En’us asuntus la mar\
abondu aliaus tuviamus,\
en frebeiru, hasta una gualga\
xeneral de esas fixámus,\
pa que “lus bolus”, Patrón,\
nu nus lus sigan tocandu,\
pos ya una mala arti\
que nus vianin aplicandu,\
esus que si fan llamar\
lus nuastrus primus hermanus,\
¿con pariantis comu estus,\
pa que queremus al diañu?\
El nuastru Patrón Mayor\
siampri tuvu en primer planu,\
ya foi tamián a Madri\
con patronis d’outrus puartus,\
a ver al Siñor Menistu\
o a esi que tian por debaxu,\
pa rilatai las pinurias\
que aquí tábamus pasandu,\
ya truxárun la promesa\
qu’iban a sulucionallu;\
por esti mutivu ¿guais?\
hubu dos que dimitiarun,\
peru diarun marcha atrás\
ya nada nus ixplicarun,\
pa m’idea qu’en una “braña”\
quedo el secretu “guardadu”.\
De momentu, paicia\
taba’l asuntu calmau,\
hasta que’n mayu’n Madrí\
votarun lus deputaus,\
ya aú dician que pruhibian\
ahora dicin ¡tá vedau!\
Comu nun lu arreglin prontu\
ya quedi sulucionau,\
vei d’ir p’allá don José\
ya entoncis tá el liu armau,\
pos ya capaz de deixais\
hasta’l Congresu pechau.

Tamián hubu cirriburri\
co lus morus de Marruacus,\
que pa deixánus pescar\
pidinnus a cambiu cuartus,\
esu que Hasam dicía\
qu’era hermanu del Rey nuastru,\
¿nun siria qu’eran primus\
ya’l primu tamus faciandu?\
has falar Tú con Alá,\
por si nus sirvi de algu.

Tuviamus en contra nuastra\
hasta a lus homis del tiampu,\
pos de sitiambri pa ca\
viantus ya aguas nun faltarun,\
menus mal qu’en premavera\
la mijuria notamus,\
fallóu la mirluza’l pinchu,\
de palangri, algu salvamus,\
si ti paez..... del bisugu\
nin tan siquiara falamus,\
la costera de bunitu\
imprimóu antis de tiampu\
ya nun si portóu tan mal,\
ni en cantidá ni en tamañu,\
lus precius, ya outru cantar\
pa nusoutrus siampri baxus.

Asina que comu ves,\
nun foi muy allegri’l añu,\
entre gualgas, pouca pesca,\
ya’l tiampu que tuvu malu,\
nun llevantamus cabeza\
ni en iviarnu ni n’el vranu,\
hay días que ti da nouxu\
golver de gualta p’al puartu.

Las fiastas que ti fixímus,\
San Pedru, el pasau añu,\
piansu fuarun las pioris\
que de magar ricordamus,\
las orquestas del montón,\
lus neñus sin nengun xuau,\
ya n’el día del santu tou\
nin siquara hubu fuaus,\
¡nun m’istraña que lluviara!\
¡siguru foi el tu enfadu!\
Fai falta que si dicidan\
algunas xantis del puablu,\
a faer una cumisión\
comu las qu’habia antañu,\
que urganizaban las fiastas\
con diñeiru ya con tiampu,\
ya tamián hay que dicillu,\
destándusi trabayando,\
pos todu esu ya poucu\
pa celebrar el tou santu,\
que lu que fas por Cuidieru....\
¿con que vamus a pagallu?

Siguimus Patrón del alma,\
co las obra en el puablu,\
qu’el Alcaldi garrou gustu\
ya nun para aburacandu,\
¿ponerannus d’esta’l metru?\
¿o siguimus asperandu?\
anqui de siampri tuviamus\
aquí un Metru estalau,\
tian la estación ahí n’el Sabli,\
ya vendi pescau a diariu.\
Amás, ¡yo nun mi lu isplicu!\
¡nun sei lu que tan faciandu!\
pos de bonas a primeiras\
todu si vei disfaciandu,\
primeiru hundisi La Plaza,\
el Contornu esgorromblau,\
¿taran firmi El Tolombreu,\
La Garita, Casa’l Fuau......?\
¿o habera que pidir perras\
pa poder apuntalallus?\
Menus mal que tas Tu ahí\
p’aguantanus lus cimiantus,\
anque tan lus del tou barcu\
que si andan tambaliandu\
ya’l Santu Padri el probi,\
vei a quedar sin aliantu\
pos el timón pa m’idea\
algunu i lu ta turciandu,\
qu’algún menistru de Dios,\
nun sigui’l rumbu adecuau,\
peru lus que sabin, dicin\
qu’esus son casus aislaus.

Ahora priguntumi yo,\
con tou lu que tan faciandu,\
obras pur riba ya baxu\
ya con millonis a ciantus,\
¿nun habiría manera\
de facer playa p’al puablu?\
¿güi qu’habia proyeutu\
ya faltaba licitallu?\
¿o sera que lu soñei\
ya tou tuvía durmiandu?\
Vou plizcami San Pidrín\
pa cuntinuar co’l rilatu.

El Principi Don Filipi\
paezmi mordeu’l anzualu\
ya piansu you qu’esta vez\
nun vei a poder soltallu,\
asina que Don Xuan Carlus\
puadi ir pensandu en casallu,\
anque andin lus monarquicus\
pa m’idea algu ciscaus,\
¿nun sera que lu que tan\
ya un pocu muchu antiguaus?\
la moza y’abondu guapa\
ya de tipu.... nun digamus,\
¡todus la pudimus ver\
de modelu disfilandu!\
y’amas lus fius que tengan\
nunca han de ponesi malus,\
pos tras el nomi, han llevar\
de apillidu Borbón Sanu.

Todus lus añus Patrón\
sal algún farmacu nuavu,\
esta vez, pa las muyaris\
yá pa quianis lu enventarun,\
pildura del día dispuás,\
(pa’l nombri bian discurriarun)\
ya quiarin que las recetin\
pa que sea mas baratu,\
estu pensarunlu bian,\
porqui si nun lu fan lluau\
a alguna parea ¿guais?\
salis el “asuntu” caru,\
pos tianin que tomar dos\
pa sulucionar el casu,\
una p’antis d’imprimar,\
que ya’l viagra pa’l paisanu\
ya la outra pa la muyar\
pa desfacer el intuartu.\
Estu vian a ser lu mesmu\
que la receta Arguiñanu:\
la sopa pa calentar\
ya’l café pa nu enfrianus.

El día siati d’Utubri,\
con devoción celebramus\
la fiasta de La Naval\
que ya nus vian desd’antañu\
ya gracias a lus cofradis\
vámusla ricuperandu,\
participarun tamian\
(paez si feixu’l milagru)\
Avanti ya’l Coru Mixtu,\
co las gueitas ya lus cantus\
¿que musquitu is picaría\
que si punxárun d’acuardu?\
la fiasta tuvu muy bian\
con prusición desde’l puartu\
acompañandu a la Virgin\
ya rezandui el rosariu.

En nuviambri, la pidemia\
de vacas lloucas tuviamus\
ya’l igual que la outra vez\
lus inguilis la imprimarun,\
¡comu aquí nun somus menus!\
tamian hubu algunus casus,\
ya’l Menistru Agricultura\
pa que nun nus alarmaramus,\
fartucousi a chuletonis\
ya comeulus en sin dualu,\
la Menistra Sanidá\
tamián salíu al pasu,\
pa dicimus qu’al cuciu\
icharamus outrus guasus\
ya que habia que ulvisasi\
de comer el espinazu.\
¡Pa que veas San Pidrín,\
comu trabaya’l Gubiarnu!\
¡A ver lu que fan agora\
co la pesti de marranus!

Llegóunus la Navidá\
y’al turrón pa festejallu,\
en aguna casa ¿guais?\
quedo el “tabiqui” temblandu,\
siguimus co’l “arbulín”\
ya sin llucis allumandu.\
El Nacimiantu la Ilesia\
cada añu ta más guapu,\
que abondu si desta Vitor\
trabayandu en sin descansu;\
una noria con un burru\
que taban en muvimiantu\
ya lus pegollus d’un horru\
tamian taban adornandu.\
Hubu tiatru tamian\
de lus niñinus del puablu\
ya fixárunlu tan bian,\
que quirian cuntratallus\
¡paemi que a Holivu!\
era aú quirian llevallus,\
peru comu ta tan llonxi\
lus sos pas nun lus deixarun.\
Muy poca xanti, pur ciartu,\
hubu n’a misa del gallu,\
más bian paicia de pitu,\
¡nun habia ni pa un caldu!\
El día la cabalgata\
caeu agua del cialu,\
peru con esu ya todu\
lus Reis d’Urianti viniarun\
¿pensarian era confeti\
que is tabamus botandu?\
Cuatru carrozas bian guapas,\
lus iban acompañandu,\
una llena d’anxilinus,\
que daba gustu mirallus,\
falarun a lus niñinus\
comu siampri fan lus Magus\
ya estus intusiasmaus\
bonus aplausus is diarun\
ya dispuás pa dispidillus,\
d’artificiu hubu fuaus.

Un gran acunticimiantu\
n’el mes de Marzu tuviamus\
que la Patrona d’Asturias\
venu de vesita’l puablu,\
misas, cantus ya rosarius\
¡comu pudimus la honramus!\
y’hasta una Amuravela\
pa dispidilla l’ichamus,\
asina, enterousi bian\
y’amás de primeira manu\
pos la última vez que venu\
facia cincuanta añus,\
ya pa m’idea ¿güisti?\
hasta entendeu’l pixuatu,\
¡comu si anota San Pedru,\
que tian en Ti un bon maestru!

La Semana Santa, venu\
isti añu con bon tiampu\
ya de touristas, Patrón,\
iba un xintiu disiartu.\
¿Qué ti pasóu co las lárimas?\
¿secabatilas el viantu?\
que n’a parada de taxis,\
disti la gualta pa baxu\
o siría que las muyaris\
que ti iban portiandu,\
cansarunsi de llevati\
porque las tabas mollandu,\
pa outru añu, has de pidili\
a San Xuanin el pañualu.\
El Calvariu, algu floxu\
la nuachi del Xuavis Santu\
ya el viarnis, ricupirousi\
outra vez el Desenclavo\
ya’l Padri Mingu, subiu\
al pulpitu, pa tar  altu\
ya pidricanus asina\
como si facia antañu.\
Dispuás con gran devoción,\
saliu el Santu Intiarru\
ya a meta de prusición,\
feixu San Xuanín un altu\
ya de repenti ¿güisti?\
co’l dedu apunto pal sualu\
¡pa m’idea que de las obras\
quiría dicinus algu!\
peru comu nun falou,\
tampoucu i fiximus casu.\
Las Venias, bian, comu siampri\
na nuachi’l Sabadu Santu.

Mayu nun si portou bian\
y’hasta imprimou envernandu,\
en el Pitu, po las fiastas\
que dicin del Artesanu\
ya fan el día primeru,\
pa calecesi, punxárun\
hasta una calefación\
¡nu avasto al calor humanu!\
peru esu nu is da más\
¡tianin el gasol baratu.!\
Pa m’idea que San José\
esta vez meteu la manu,\
¡siguru que nun i gusta\
que i cambin de día el santu!\
pos siampri  celebróu esti\
el diacinuavi de marzu,\
¡ Si si enteran en Valencia....\
en una falla han quemallus!\
¡yo acuardumi de llevar\
lus franxualus ya lus guavus!\
¡lus cucius! ya m’entendis,\
qu’estu cumbian aclarallu.

Mira ver, Patrón del alma\
si Tú puadis ayudanus,\
ya fas que n’a carretera\
nun tengamus tantus muartus,\
pos del Pitu a Nuvillana\
ya lus cuntamus a ciantus,\
teneras que dai un toqui\
al Siñor Alvarez Cascus,\
pa que faiga ceu las obras\
ya que nun liciti tantu,\
fainnus falta autuvias,\
en Cuideiru, el macru puartu,\
la varianti del Pajaris,\
el AVI .... u outru páxaru,\
ya vou dicillu outra vez\
¡una playa pa esti puablu!\
si non el Plan d’Excelencia\
paemi queda un poucu tuartu.

Siguimus tandu tan lloucus\
o más qu’el pasau añu,\
gualgas, guerras ya guirrillas,\
sisinatus, atentaus,\
lus traficantis de drogas\
ya niñinus maltrataus,\
lus judius ya lus morus\
siguin tamián aliaus,\
y’hasta lus maestrus ¿güais?\
mi tianin disconcertau,\
entre publica o privada\
ta’l cirriburri amontau,\
miantras tantu, lus gubiarnus\
siguin de brazus cruzaus\
¡con ir cierrándulu todu,\
piansan ta sulucionau!\
ya lus únicus que abrin,\
lus grandis supermercaus.\
Cumisionis baxu manga,\
terrenus calificaus,\
ya’l carbón de la Camocha\
nun si sabi aú foi picau,\
(paez que la currución\
ya algu muy arraigau)\
lus precius tan po las nubis,\
el euru baxa embalau,\
la inflación nu hay quian la pari\
¡ta todu descontrolau!

Hasta’l Alcaldi de Pravia,\
paez anda algu ciscau,\
quiar llevanus el altar,\
que n’el Pitu custudiamus\
desdi tiampu inmemorial\
ya gracias a Fortunatu\
dexóu de ser barra un bar.\
Güi dicir a lus viayus,\
qu’el diañu pa entretenesi\
mataba moscas co’l rabu,\
pa m’idea que lu mijor\
ya que nu i faigamus casu.

Asina que ven p’aca\
¿tan mal ti paez nus portamus?\
¿qué pecau tan grandi foi\
que nusoutrus cumitiamus?\
¡nun abastan las pinurias\
que n’el mundu tan pasandu!\
¡que tenemus qu’aguantar\
a la Tamara cantandu!\
Ya por  si estu fuara poucu,\
golveu el Gran Hermanu,\
esta vez con una pita,\
¡nun paran cumiandu guavus!\
más de unu vei cabar,\
co n’el colesterol altu.

¿Visti San Pedru del alma,\
lus inguilis la qu’armarun,\
co la cara del Siñor\
que nus papelis punxárun?\
¿fijastiti’l paiciu?\
¡ya igual qu’el Alcaldi nuastru!\
güi que lus concejalis,\
andan con ripiru’n cuarpu,\
porque Quicu, ya capaz,\
pa dai más rialismu al casu,\
faer lus plenus en Santana\
por ser alli llugar santu\
ya comu amás son doci,\
tianin el liu amontau,\
que nadi quiar faer de Judas\
ya dispuás tar siñalau.

El sábadu dos de juniu,\
¡minuda fiasta tuviamus!\
porqui  taban en Cuideiru\
la mina y la mar xuntaus,\
lus d’Avanti, San Pidrín,\
muchu bian l’urganizarun,\
con esti ya van diaz añus\
que lu vianin cilibrandu,\
hubu cuncursus, descursus\
ya un menumentu bian guapu,\
qu’en sin falta poner lentis\
puadis tu mesmu mirallu\
yá una mina de carbón,\
con un ancla ya unus cabus\
¡y’hasta hay una vagoneta\
pa meter a Sergiu diantru!\
Dispuás, cunciartu na Ilesia\
con tres corus afamaus\
de la cuanca del Caudal,\
outru cuartu era del puablu\
y’anque eran primirizus,\
cantarun comu avezáus,\
la xanti pasóulu bian\
ya munchu lus aplaudiarun.

Acoi San Pedru cuntigu\
a lus cunucius muartus,\
pixuatus u adotaus,\
que son todus fius del puablu.\
Vou a nomati a dos de ellus\
qu’esti añu nus deixárun,\
en eneru, dispidimus\
al artista Pepi Candanu,\
atoparaslu pur í\
con el caballeti puastu,\
Guillermu’l aparejador\
dexóunus n’el mes de mayu,\
esti si quias, Santu Hermosu,\
puadi urbanizati’l Cialu.

Ya vou tirminar Patrón,\
que la xanti t’apurandu\
ya lus de la pirutenia,\
quiarin ya prendeis fuau\
a la parea xigantis,\
pa llenar de fumu’l puablu.\
Vou a piditi primeru\
que nus  ichis una manu,\
nun nus deixis,  San Pidrín,\
pos abondu en ti isficiamus,\
fai que tengamus salú,\
y’anqui sea con trabayu\
que gualva el peix a Cuideiru\
comu habia’n outrus tiampus.\
Has mandai cuartus pa Firiu\
que hubu que remolcallu,\
pos debeu gastallus todus,\
por Castellón viraniandu,\
o si non, bona memoria,\
pa ricordai qu’el gasol\
tamián hay que rellenalu.

Al Uviadu ya’l Sporting\
tianis qu’ichais una manu,\
llevalus pa’l purgatoriu\
¡sácalus lluau del infiarnu!\
o por lu menus, precura\
que nun baxin más abaxu,\
porqui si non van cabar,\
xugandu contra’l Pixuatu,\
ya lus mandamasis ¿guais?\
pudirían ir pensandu,\
que igual siría mijor,\
faer un mediu de dos cuartus.


Ahora vou co lus vivas,\
que ya lus tas asperandu,\
ya tuvia con más ganas,\
estus que tan aquí abaxu.

¡Viva San Pedru Gloriosu\
apostul ya patrón nuasu!\
¡Viva tamián San Pablín\
ya viva Pablu de Tarsu!\
Santana ya San Juaquin,\
San Roqui, el perru ya’l rabu\
Un viva pa San Jacobu\
ya p’al fileti empanau,\
¡Vivan las otoridadis\
ya lus sos subordinaus!\
Un viva pa’l Coru Mixtu\
ya outru pa’l coru paisanus.\
pa Titu’l que fue al ispaciu\
ya pa Titi el municacu\
que tian pouca diferencia\
con el nurtiamericanu.\
¡Vivan todus lus touristas\
que vianin a vesitanus!\
Ya outru viva muy sintiu\
pa lus nuastrus mijicanus,\
¡Viva la Banda de gueitas\
ya que risuanin bian altu!\
Que vou ricitar la copla\
que distingui a lus pixuatus:

¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA,\
CON TODUS LUS DEMAS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!