+++
draft = false
date = "2024-06-29T12:00:00+02:00"
publishdate = "2024-06-29T12:00:00+02:00"

title = "L'Amuravela 2024"

description = "El sermón de L'Amuravela de 2024 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesareo-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2024/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

Patrón, outra vez aquí,\
llevu ya curenta añus,\
imprimei de rapacín\
ya fui faciándumi viayu,\
¿peru a Tí, veuti igual?\
¡paez que nun ti pasa ‘l tiampu!\
puadi ser que al tar prisenti,\
Tú siampri lu fais sentau\
ya you teu que tar de pía\
inriba la popa ‘l barcu.\
¡Asina que ya cansei!\
¡isti añu vou deixallu!\
amás dígutilu en seriu\
ya non comu el tou tocayu,\
que amagóu con dispidisi\
ya’l llunis golveu curriandu,\
pa ‘l que vian, si teu salú\
he mirati desde i baxu\
ya que sea outru ¿guais?\
el que si mangui en miou puastu,\
you ya teu sostitutu\
que ha facellu con aciartu\
cristianu, pixuatu y mozu,\
ya cunucíu nel puablu,\
asperu lu arricibais\
con amor ya con agradu.

Comu siampri pa imprimar\
¡vou filicitati ‘l Santu!\
que pa esu tamus aquí\
forasterus ya pixuatus,\
pos háilus que de bian llonxi\
vianin a güir el rilatu,\
ya tamián na prusición\
ti fuarun acompañandu.\
¡Vaya disfili, San Pedru,\
ti fixarun isti añu!\
vianin d’Onil, d’Alicanti,\
son lus Morus ya Cristianus,\
la verdá, da gustu vellus\
con esus traxis tan guapus,\
na más que por tar aquí\
¡mirecin un fuarti aplausu!

Mañana gualvin salir\
na prusición de San Pablu,\
que al ser la Sacramental\
han facellu con recatu,\
pa San Pablín ya nun tán\
¡disfilamus lus del puablu!\
vistiándunus comu siampri\
con el traxi de pixuatus,\
hemus cantar ya bellar,\
bautizar na Fonti’l Cantu,\
comer el bollu preñau\
ya ichanus dispuás al altu,\
que nel calandariu fiastas\
nombróulu el Yuntamiantu,\
por inriba de San Pedru\
Patronu Mayor del puablu,\
siguru si dispistarun\
al ser bisiastu isti añu\
ya nun si diarun nin cuanta\
que yá laborabli el sábado.

De lus socesus que hubu\
ya outrus acunticimiantus,\
co la to venia, Almiranti,\
vou poneti agora ‘l tantu,\
asina que has  tar atentu\
¡failu por Dios, Patrón Santu!\
estira bian las oreas,\
anque piansu falar altu,\
que en Cuideiru ya nel mundu\
abondus casus tuviamus,\
algunus pintarun bian,\
peru ganan lus más malus.

La mar nun si portóu bian,\
foi traicionera isti añu,\
pos sabis, nu hay pior cousa\
que piditi po lus muartus\
ya sobri todu, Patrón,\
si algunu yá de lus nuastrus.\
Dos tuviamus, San Pidrín,\
unu el día Xuavis Santu,\
cuandu una tourista iba\
pasiandu pol puartu nuavu,\
arrastróula una fola\
ya morreu cuasi nel autu;\
tá bian vesitar Cuideiru\
ya desfrutar d’esti puablu,\
peru arrimasi a la mar\
que lu faigan con bon tiampu.\
El Ñe, tamián nus deixó\
en abril, al tar calandu,\
si hay algu que agradeceti\
yá que atopamus el cuarpu,\
a lus dos ti encomendamus\
pa que ten cuntigu en Cialu,\
comu al restu de pixuatus \
qu’ esti añu nus deixarun.

Aparti d’estas disgracias\
la mar tamián feixu istragus,\
rompeu el Mualli del Esti\
en frebeiru d’ esti añu\
¡pirdimus el rincunín\
a la hora reparallu!\
en cambiu las escaleras\
paez ganarun en anchu\
ya ‘l camín del Faru ¿guais?\
golveu tener outru argayu,\
¡que lu arreparin bian ceu\
que Cuideiru cai a cachus!\
pos nel Contornu, tamián\
hubu un esgorromblamiantu,\
pa m’idea San Pidrín\
tan fallandu lus cimiantus;\
tamián fallaba la lluz\
qu’ allumaba lus dos puartus,\
peru tomarun mididas\
ya las farolas cambearun.\
Hay outra novedá nuava\
que nus tá mudirnizandu,\
aburacarun el sualu\
ya gas natural mitiarun,\
imprimarun ena Cai\
ya llegóu hasta aquí abaxu,\
a ver comu van faer\
si quiarin bian completallu,\
puniandu la tubiría\
por todu el anfiteatru.

Ena pesca comu siampri,\
de todu outra vez tuviamus,\
golveu fallar la caballa\
¡mira Tú que piliamus!\
co lus abusus ya cupus\
de cántabrus ya de vascus,\
agora perdemus todus\
anque lus precius tean altus.\
La mirluza dióusi bian,\
nun tenemus que queixanus,\
omentárunus la cuota\
ya bian nus la tán pagandu,\
anque estu nun quiar dicir\
que saliáramus ganandu,\
pos lus gastus, San Pidrín,\
tamián nus lus omentarun,\
sin ir más llonxi, el gasol,\
ta cada día más caru.

L’angula vei en birlina\
sin frenu ya cuasta abaxu,\
hubu ricorti nus días\
que salimus col cedazu,\
lu mesmu que vei pasar\
col bunitu en poucu tiampu,\
que solu a lus barcus grandis\
lis van pirmitir pescallu,\
asina que nun t’istrañi\
que en Cuideiru cada añu,\
haiga menus mariñeirus,\
la xanti, quiar ganar cuartus,\
que nus gusta vivir bian\
non solamenti ir tirandu.

Cuadróulis a lus del pulpu,\
al menus nus si queixarun\
las capturas forun bonas\
ya muchu bian lis pagarun,\
mesmamenti del porcebi\
pudía diciti outru tantu,\
pa ‘l uriciu que pur fín\
la veda nus llevantarun,\
solu diarun tres licencias\
pa usalas en puocu tiampu,\
güi iban algu rituallus\
ya un poucu iscasus por diantru,\
peru vindiárunsi todos\
anque ‘l preciu taba altu,\
tinías que ir, pa comellus,\
a ristoranis del puablu,\
pos punxárunsi d’acuardu\
ya entre ellus lus comprarun,\
pa’l próximu añu asperu\
gualvan falati del casu\
ya que podan garrar más\
pa que asina tean baratus.

Pur ciartu, ¡nun si mi ulvidi!\
ya que de pesca falamus,\
desdi el pasau mes d’ utubri \
el Patrón Mayor ya nuavu,\
Ramón Jesús, Santu Hermosu,\
yá el que tian agora el mandu,\
has dali salú abonda,\
que gubiarni con aciartu,\
ya fai que sea de dura\
por el bian de lus pixuatus.

Vou falati de apirturas\
ya de ciarris que tuviamus:\
Dispuás de tantu pidillu\
ya tar pechau desde tiampu,\
golveu abrir en agostu\
el bar de lus jubilaus,\
puadis comer ya beber,\
pos lus precius son baratus,\
na más que tengan pacencia\
lus que garrarun el cargu\
ya aguantin el temporal\
de quian dirixi el cotarru.\
Las del parchís, vou diciti,\
bian que saliarun ganandu,\
agora xugan tranquilas\
en sin llevar sobresaltus,\
hubu vecis que las vi\
a puntu dais un infartu,\
d’estu puadu dati fé\
que se bian de que ti falu,\
pos hay prisonas que son\
pioris que ‘l mesmu diañu.

Pechara el kioscu d’ Inaciu\
en utubri l’ outru añu \
ya desdi aquella p’acá\
en sin pidióricus tamus,\
bian que lu ichamus de menus,\
sobri todu, el refugallu,\
que nun tianin aú comprar\
las chuchirías a diariu.\
Na Cunfitiría Raysa\
tamián pasóu  outru tantu,\
peru aquí hubu más suarti\
abríu al poucu tiampu,\
llámasi ahora “La Ribera”\
que yá un nombri muy pixuatu,\
po lu que acabu cuntati\
asperu lu tengas claru,\
gustanus la llambiría,\
lus cafesis ya lus cuantus.

Casi salimus a floutu\
el día Todus lus Santus,\
anque a diciti verdá\
agora que faigu ricuantu,\
imprimandu pol tou día\
que cuasi nus lleva el viantu,\
en sin falati del agua\
qu’ hubu antis del rilatu,\
nun llibramus una fiasta\
a lu llargu d’ esti añu,\
vou diciti, Santu Hermosu,\
has faer mijor el ripartu,\
ya si nun ti toca a Ti\
dinus a quian li rezamus,\
qu’ en unus llaus hay siquía\
ya en outrus bian nus moyamus.

La Navidá comu siampri,\
lus adornus nun faltarun,\
nin las llucis, que bian guapas\
tuviarun illuminandu,\
ena Plaza la Marina\
golveu colocasi el árbul,\
falandu d’estu, San Pedru,\
nun visti que en outrus llaus\
todus lu istiran un poucu\
a ver quian lu tian más llargu,\
pa outras cousas, nun lu se,\
peru en estu yo tou viandu,\
qu’ anque sea un puquiñín\
si lis importa el tamañu,\
asina que vou faceli,\
una pitición a Carlus,\
que baxi el Ocalitón\
ya lu planti en mediu ‘l puablu,\
igual en lu llargu, non,\
peru en lu gordu, ganamus.

Anque pensándulu bian\
hasta en el gordu fallamus,\
tocóu el sigundu premiu\
de la lutiría en puablu\
ya na más foi María Amor\
la que pudu cilibrallu,\
peru por vendellu ¿guais?\
que ni un décimu llevamus,\
comu siampri lus touristas\
son lus que salin ganandu\
ya queixaransi dispuás\
por cobrais aparcamiantu,\
vianin, comin, manchan, marchan\
ya inriba hay que aguantallus,\
¡son comu las invasionis\
que nus facían lus bárbarus!\
nun digu you que nun vengan\
yá de lu que vivi el puablu,\
peru una vez que lu fan\
que cuntribuyan pagando,\
comu facemus nusoutrus\
con tasas ya con impuastus.

El día de San Silvestri\
cilibrámuslu curriandu,\
peru quian llevóu la palma\
foi isti añu un pixuatu,\
na carrera de Xixón \
ya en Uviadu ripitiandu,\
-isu dicisi dobleti-\
quedóu en el primer puastu,\
asina que pa Rubén\
vei didicau isti aplausu.

Tamián, hay que distacar,\
que pa dispidir el añu\
ya dicili una palabras\
a todus lus asturianus,\
el Prisidenti Barbón\
(que pur ciartu, tá más flacu)\
iligíu a Cuideiru\
pa faceli d’ escenariu,\
mijor nun pudu iscoer\
foi pa m’ idea un aciartu,\
pos por muchu que buscara\
nu atopa puablu más guapu\
ya muchu menus agora\
que la ONU vei primianus,\
anque d’esus San Pidrín\
nun tenemus que fianus,\
pos nun val lu que si vota\
anque ti parezca ixtrañu,\
sinón lu que veta China,\
lus rusus ya amiricanus.

Dispuás enas campanadas\
que hubu p’ acabar el añu,\
güi que a tilivisión\
un bon “picu” li costarun,\
pos tuvu la Jenni Hermosu\
de ayudanti prisintandu,\
pero pa mi ... foi Pidrochi\
la que salíu ganandu,\
co la capa tipu tiastu\
ya ‘l disvistíu debaxu.

Ena vispura de Reis\
nun acompañóu el tiampu,\
asina puadu cuntati\
que nun hubu desembarcu,\
pos la mar nun iba bona\
y’ amás taba diluviandu,\
la Cabalgata, tampoucu\
pudu baxar disfilandu,\
peru feíxusi una fiasta\
que “Gala Real” la nomarun,\
diantru ‘l pulidipurtivu,\
¡asina nun si moyarun!\
ya pudiarun lus d’ Urianti\
tar con todu ‘l rifugallu.

La Simana Santa idim,\
nu aparóu de tar lluviandu,\
igual foi por esu ¿guais?\
que nun saliarun lus Santus,\
¡mira que hay malas lenguas\
que siampri tan criticandu!\
güi dicir que nun salían\
porque estorbaba un andamiu,\
pos al paecer na Ilesia\
taban por diantru pintandu.\
Pa risumir he diciti\
que bona suarti tuviarun,\
sinón vaya virgunciu\
en Cuideiru isti añu\
pos nin una prusición\
iban a sacar pol puablu,\
na más que si cilibróu\
la bindición de lus ramus,\
el Corazón de Jesús\
avicóu ya foi pa diantru,\
¡que den las gracias a Dios\
de que tuvu envernandu!\
pos a pesar de tar malu,\
acompañóulus el tiampu.

Comu siampri, hubu premius\
ya cirtáminis variaus,\
vou a dati cuanta d’ ellus\
y’ asina teas enterau:\
L’Amuravela de Oru\
foi en juniu el pasau añu,\
Cáritas ya Aladina\
fuarun dos de lus primiaus,\
la outra foi Ana Peláez,\
muy apriciada n’ el puablu,\
pos el nuastru Estitutu\
dirixíu con aciartu,\
comu siampri desde aquí\
la noraguana lis damus.\
Ena Fiasta Literaria\
que de la mar la llamamus\
Niavis Herreru isquirbiu\
el cuadernu literariu,\
feíxulu con maistría\
ya ponxu gran sintimiantu.

A Nico el de La Pitorra\
bian mirez aquí nombrallu,\
pos al Méritu Cevil\
una midalla li diarun,\
gracias a la so intirvinción\
salvóu la vida un paisanu.

Na Plaza Don Evaristu,\
en frebeiru naguramus\
la Casa las Tres Culturas,\
feíxusi por tou lu altu:\
por parti de lus prisentis\
bonus descursus tuviamus,\
ya una ixpusición d’ afotus\
qu’ iban del cinematógrafu,\
de la pilícula José\
que si rodóu nesti puablu.\
Tamián hubu ‘n homenaxi\
con todu miriciamiantu\
que i fixarun a Juan Luis,\
el Crunista Uficial nuastru,\
pos desde que lu nomarun\
cumplíu cincuanta añus;\
p’ animanus el festeju\
belló “Arduríu Pixuatu”\
que lus nuastrus bailis ¿guais?\
gualvin tar ricupirandu,\
la Danza Prima, la Red\
ya tamián el Pirlindangu.

Nun quedóu atrás el Coru,\
urganizandu cunciartus\
del cirtamin d’ habaneras,\
pos en utubri, fixarun\
el númeru vintidós\
ya ‘l vintitrés foi en mayu,\
a esti pasu nu is vei dar,\
nin pa discansar, el pañu,\
el tiampu nun pasa en baldri\
ya nisicitan rifuarzu,\
si yo supiara cantar\
ya lus taba acompañandu,\
anque pensándulu bian\
igual mi acabu animandu\
siguru que lu facía\
mijor que Almeida bellandu,\
¡que manera de facer\
el redícalu miou Santu!\
pa cantar o pa bellar\
lu primeiru ya ‘l ensayu,\
a nun ser qu’ a él  li garrara\
de sicultri el casamiantu.

Del mundu que vou cuntati\
que nun sepas ¡Patrón Santu!\
si el pasau tábamus mal\
isti añu impioramus,\
nun abastaba con Putin\
mitiandu ripiru en cuarpu\
con aminazas de atómbicas\
ya cabar con lus humanus,\
qu’ agora en Urianti Próximu\
outra guerra imprimarun,\
judíus ya palistinus\
entamárunla de nuavu,\
¿tantu lis costa Patrón \
que faigan un altu el fuau\
ya sualtin a lus rehenis\
que lus de Hamás garrarun?\
pos hay población cevil\
que abondu tá padiciandu,\
nusoutrus que prisumimus \
de mundu civilizau,\
somus más pior qu’ Herodis\
ya Pilatus axuntaus,\
miantras matan inocentis\
tamus llavandu las manus.

Agora quian lu muavi todu\
yá la icunumía ¡Hermanu!\
¿nun ves la “Lagarta” esa\
que en lus cuartus tian el mandu?\
subi ya baxa lus tipus\
ya fainus probis sin dualu,\
pos cada vez que lus toca\
costa más ir al mercau,\
pos vou dicili una cousa\
ya dexai l’asuntu claru,\
antis qu’ existiara ella\
hubu un “Tipu” aqui nel puablu\
que subía ya baxaba,\
a vecis de llau a llau,\
a diariu po la Riguera\
ya nunca nus feixu dañu,\
¿a ver si la sulución\
tá en el vinu?, Patrón Santu,\
o en la fruta, que tamián\
a outras lis tá gustandu.

En Argintina, el Milei\
ya el que tián agora el mandu,\
cuandu fala, San Pidrín,\
dami hasta nouxu mirallu\
co ‘l despeñau que mi trai\
ya lus guayus ribiraus,\
la neña del exurcista\
risulta guapa ‘l sou llau,\
nun quiaru isplayami más\
falandu d’ esti paisanu,\
pos igual vian a Cuideiru\
ya nu apara de insultanus,\
dandu vocis comu ‘n llocu\
co la mutusiarra en manu.

Viandu istu nun t’ ixtrañi,\
qu‘ agora si tea impuniandu\
esu, que inteligencia\
artificial tan llamandu,\
pos la nuastra paemi a mi\
vei poucu a poucu encuyandu,\
asina que más bian ceu\
piansu you que nun tardandu,\
darán órdinis las máquinas\
ya hemus tar ubidiciandu.

Lus jubilaus, vou diciti\
tan algu tiraus al altu,\
hasta al Paris de las Francias\
fuarun d’ iscursión isti añu\
you nun vou nomati a naidi\
peru si pur u anduviarun,\
subiarun la Torri Infiel\
pol Sena cruceru en barcu\
hasta en esi Mulin Roju \
húbulas que allí cenarun,\
nun fai falta que ti diga\
son las que manexan cuartus,\
las del Parador, Julita\
ya Carmen la de Bernardu.\
Peru outrus cincu valiantis\
con arrestus de pixuatus,\
nel ascensor del hotel\
quedarun atascaus diantru,\
pos comu iba pa dos\
ya ‘l probi taba algu viayu,\
na más que subiu un pisu\
dixu: ¡hasta aquí llegamus!\
nun puadis imaxinati \
lus sofocus que pasarun,\
vou a cuntati un secretu,\
de Ti , bian nus alcordamus.\
Unda ya ‘l día de guay\
que nun si ixpilican el casu,\
pos entrarun deslletraus\
cuando ellus si baxarun,\
pa istudiar aquel finómenu\
que is paicía algu ixtrañu,\
¡comu en el caxón aquel\
pudiarun metesi tantus!\
lu que nun sabían, que iban\
cuatru pixuatus ya un vascu,\
d’estu doiti fé, San Pedru,\
a mi tocóumi tar diantru.

Vou cuntati un mareaxi\
de un casu que mi cuntarun:\
pa grabar un reportaxi,\
desde Canarias viniarun\
unus piriudistas ¿guais?\
que con Ángeles falarun,\
comu sabis, yá la guía\
que tenemus en el puablu,\
quedarun pal outru día,\
ya con todu priparau\
taban Manolu el de Metru\
pa que viaran el pescau\
ya Tonio el fiu Teixeiras\
al llau de la Fonti ‘l Cantu\
pa enseñais las caracolas\
ya outrus adornus variaus,\
a la hora cunvinida\
pur illí nu apariciarun,\
ni a la outra, ni a la siguianti,\
hasta que pur fin llamarun,\
pa dicir que algu cumiaran\
ya que taban todus malus,\
peru al paecer, foi la sidra\
lu que en verdá is feixu dañu,\
pos aparti la resaca\
andaban camín del bañu.

Si tuviara aquí Belén\
iba recetalis algu,\
peru en frebeiru marchóu,\
foi pa Candás, Patrón Santu,\
nusoutrus bian lu sintimus\
que nun cabara aquí el añu,\
bona mélicu, prisona\
ya muy quirida nel puablu.

Ven pa cá, pensaba you\
que con el aparcamiantu\
nuavu, que nus tan mangandu,\
vei ser comu tar xugandu\
al parchís cuasique a diariu,\
¡na más que nus falta el dadu!\
pos con tantus culurinus \
siguru que nus liamus,\
vou a facer una proba\
a ver si yo se ixplicallu,\
con tarjeta roja, iscois,\
comu tas empadronau\
puadis poneti p’ au queras,\
en amariallu, aparau,\
isti color quiar dicir:\
¡nun puadis tar aparcau!\
si yá verdi, vas pa ‘l tuyu\
o puadis ir pa ‘l azul\
peru gratis, esu si,\
que por algu sos del puablu,\
lus touristas nun iscoin\
esus van todus pagando,\
peru que vixilin bian\
por parti del Yuntamiantu,\
pos la midida ya bona\
peru que haiga cumplimiantu.

Nun ti queixarás Patrón \
de la fiastas d’ esti añu,\
diaz muyaris bian valiantis\
ti las tán urganizandu,\
amás foi en cuatru días\
apenas tuviarun tiampu,\
asina ya todu ¿guais?\
pudiarun atotar cuartus,\
pos la xanti de Cuideiru\
riconozlis el trabayu\
ya volcóusi todu ‘l mundu\
co las cousas que fixarun,\
comu todu hay que dicillu\
anque nun piansu nombrallus,\
todu si sabi en Cuideiru\
aquí nu hay nunimatu,\
al paecer algunus baris,\
risultan algu tacañus,\
virguncíu tinía que dais\
co lu que ganan po’l vranu.

El pograma ya lu ves\
comu siampri yá bian amplu,\
tianis múxica a barullu\
desdi ‘l viarnis que imprimamus \
col pregón de Maria Heres,\
famosa mezzosopranu,\
golveu iscoer muy bian\
outra vez el Yuntamiantu,\
pos pa pregonar las fiastas\
mijor que sea de lus nuastrus.\
Las orquestas ya cunjuntus\
bonus ya variaus truxarun:\
Limiti ya ‘l nuastru Sergiu\
ena vispura autuarun,\
Nuavu Fénix ya Xtremu,\
guay, que ya ‘l día tou Santu,\
lus Waykas ya lus Aroma\
van tar el día San Pablu,\
asperemus golan bian\
ya nus pirfumin el puablu,\
Ideas ya Buscavidas\
son lus que van tar cierrandu,\
pos con San Pablín cabamus\
lus festejus d’esti añu.

Lus vermusis han de tar\
tamián bian aminizaus,\
con Páxarus na Cabeza,\
Eleven Duo, al costau\
ya con Virsión de lus Hechus\
hemus de tar animaus.\
Pa faer lus pasacais\
tá la Charanga El Compangu,\
tamián Avanti Cuideiru\
co las sos gueitas sonandu,\
pa ‘l refugayu vei tar \
autuandu el Magu Pelayu,\
tenerán xuaus, holly party\
ya haberá tamián tiatru.\
Nun van faltanus las misas\
ni en San Pedru, ni en San Pablu,\
amás van a ser cantadas\
po ‘l  Coru Mixtu del puablu,\
tamián la de San Pablín\
que si fai nel Puartu Viayu,\
esi día lus  bautizus\
pixuatus, na Fonti ‘l Cantu,\
ya bollu preñau dispuás\
pa cabar co ‘l buchi fartu.

Comu siampri, vou piditi\
pa tirminar el rilatu\
¡que nus protexas Patrón!\
que bian lu nisicitamus\
ya has de baxar pur iqui\
anque sea de vez en cuandu,\
qu’ al tou barcu, San Pidrín,\
dai la mar algún bandazu,\
agora son esas monxas\
que si van del Vaticanu\
anque estu, vou diciti,\
nun lu teu yo muy claru\
si si van por falta fé\
o yá por quistión de cuartus.\
Por nusoutrus nun ti apuris\
hemus tar siampri al tou llau,\
peru nun nus abandonis\
ya fai que entri el pescau.\
Danus la tou bindición\
ya llévanus de la manu,\
que si nus protexis Tú\
nunca nada ha de faltanus.

Vou imprimar co lus vivas\
pa deixati, Patrón Santu,\
la xanti quiar rivirtisi\
ya you quiaru beber algu,\
que de tar aqui falandu\
teu resecu el gargualu.\
¡Vivan San Pedru, San Pablu\
ya San Pablín apegau!\
que xuntus forman el tridu\
de las fiastas d’ esti puablu,\
¡Vivan lus Santus ya Santas\
que ti tan acompañandu!\
nun vou nombrallus a todos\
porque si non nun acabu.\
¡Un viva pa ‘l Siñor Cura\
que tian abondu traballu!\
¡Ya que viva el Sacristán\
que la Ilesia tá cuidiandu!\
¡Que viva el Siñor Alcaldi\
con todu ‘l sou Yuntamiantu!\
¡Vivan lus municipalis\
que puanin ordin nel puablu!\
¡Ya vivan lus barrenderus\
que lu deixan rilluciandu!\
¡Que viva el Patrón Mayor\
que tá d’istrena n’el cargu!\
Pa la Cumisión ¡un viva\
con todu miricimiantu!\
¡Que viva el apuntador\
que mi tuvu acompañandu!\
¡Sergiu el Franxón, tamián viva,\
que tuvu amuravelandu!\
¡Un viva pa lus Xigantis\
que van a cabar quemandu!\
¡Vivan las otoridadis\
de toda la clas ya rangu!\
Imprimandu por Barbón,\
que guay venu vesitanus.\
¡Vivan lus que tais aquí,\
forasterus ya pixuatus!\
¡Ya un viva tamián lis damus\
pa lus que guay nun viniarun!\
Agora pa la dispidida\
¡déxami tomar risuallu!\
¡Adios todus lus uyantis!

¡Adios, Patrón, hasta ‘l Cialu!\
Ya po la última vez\
digu con gran sintimiantu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!