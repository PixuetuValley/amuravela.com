 +++
draft = false
date = "2019-12-12T23:59:59+02:00"
publishdate = "2019-12-12T23:59:59+02:00"

title = "L'Amuravela 2003"

description = ""

[author]
    name = "Cesáreo Marqués Valle"
    homepage = "authors/cesario-marques-valle"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

En el nombri de Jesús\
y la Virgín Soberana\
vou ichar l’amuravela\
comu San Pedru asperaba

Outra vez ya vintinuavi\
de juniu ¡pasóu un añu!\
asina qu’aquí nus tianis\
pa filicitati’l Santu.\
Nun ti queixaras, San Pedru\
¡con todu lu que pasamus!\
ya tuvía p’algaravía\
quedanus fuarza n’el cuarpu,\
¡anqui nus botin la tómbica!\
o nus invadan por Castru\
lus tanquis amiricanus,\
nu hemus faltar lus pixuatus\
pa cumplir co’l riquisitu\
que ya nus vian desdi antañu.\
Quiaru aprovechar tamián\
-porqui sei qu’anda aceñandu-\
pa unviai el nuastru saludu\
al tou amigu San Pablu,\
asina, qu’acomodaivus,\
pos con el pirmisu vuastru\
ya con el de lus prisentis,\
vou imprimar el rilatu.

Comu siampri, cuntareiti\
lus socesus que tuviamus,\
siandu la mar lu primeru,\
que pa esu ya lu más nuastru.\
Mira qu’el mundu ya grandi\
ya redondu al mesmu tiampu,\
pos miou probi, yo nun sei,\
nin porquei, comu, nin cuandu,\
en sin comprar lutiría\
alcontrámunus xugandu:\
Foisi en Galicia a piqui\
el “Pristigi”, así llamau,\
- nu i faía honor al nombri,\
taba bian dispristigiau –\
ya’l disparramar la carga\
dexóunus cuntaminaus,\
era unu d’esus barcus...\
lus “monu-cascus” llamaus\
¡que nun s’enfadi’l menistru\
que nun lu tou insultando!\
él, si andaba po las ramas,\
ya que taría cazandu.\
La quistión ya que tocóunus\
acabar pagandu’l patu,\
ya llimpiandu galipoti\
de las playas ya lus puartus.\
Cierrarun lus caladerus\
del Atlánticu hasta’l  Cántabru,\
a nun ser aquí n’Asturias\
que lu fixárun a cachus,\
d’esta forma, San Pidrín,\
tiníamus dos trabayus:\
el de salir a calar\
ya’l de dispuás tar llimpiandu.\
Pa Pipín el de Santoña,\
el nuastru agradicimiantu,\
por tar dándunus lus partis\
de las maris ya lus viantus,\
asina, aú ir recoer\
sabiamuslu d’antemanu.

Prumitiarunnus ayudas\
que bian tardi nus llegarun,\
prigunta-i al fiu Jujú,\
qu’anduvu discamisau\
una bona temporada,\
por nun ricibir lus cuartus,\
pos al probi, sin querer\
la camisa i disfixárun,\
¡el culpabli, Salvador!\
porqui pensóu iba un trapu,\
ya dioisla a lus voluntarius\
pa llimpiasi lus zapatus,\
lu pior, foi qu’al pagaila\
quiría facei discuantu,\
pos dicía-i, que tamián\
él si había llimpiau a un cachu.

Estu, San Pidru del alma,\
pa prencipiar bian el añu,\
era lu que nus faltaba,\
pos de magar ricordamus\
un iviarnu más pior,\
qu’el últimu que tuviamus.\
¡Piansu que la zancarrilla,\
puánnusla el mesmu diañu!\
Cuandu paez que surdimus,\
¡outra vez tamus en sualu!\
Las costeras ya ni existin,\
tá de moda’l estrafuallu,\
la de bunitu cabóusi\
un poucu antis de tiampu,\
pos anqui’l preciu era bonu\
lu pescau iba algu iscasu.\
Ya esu claru, a lus que compran\
nu is cumbian pa nada el tratu.

Nun salimus a mirluza\
desde freberu hasta mayu,\
pa dai a lus caladerus\
unus mesis de descansu,\
estu era lu que si facía\
cuandu nu había puartu nuavu,\
al vinír las invernadas\
sobordábamus lus barcus,\
hasta la Ilesia llegaban\
¿acuardasti, Patrón Santu?\
Dispuás co lus mudirnismus,\
rompeu l’avaricia el sacu.

Peru antis d’estu, Patrón\
ya duranti’l pasa vranu,\
en lus nuastrus caladerus\
alguna si que garramus,\
hubu días de setenta\
ya hasta más kilus por barcu.\
L’angula nun si dióu mal,\
¡todu nun vei ser queixánus!\
ya’l porcebi, iba a bon preciu,\
peru hubu que deixallu,\
pos por culpa’l galipoti\
hasta Peñas nus cerrarun.\
Todu estu ya si subasta\
aquí n’a rula del puablu,\
asina que las ganancias\
paez que van omentandu.\
Pa golver a lu que foi\
Cuideiru en outrus tiampus,\
solu falta que regresin\
lus que fan grandi outru puartu.

En el mualli del Oesti\
¿nun visti lu que punxárun?\
unas barandiallas blancas,\
que tan muy guapas, pur ciartu\
ya unus bancus pa sentasi,\
cuandu tea cansau el cuarpu,\
¡talmenti somea Salinas\
o ‘l muru de San Lorenzu!\
pa tener la playa ¿guais?\
paez vamus avanzandu.\
Peru ¡Quicu! nin ti apuris,\
qu’esta vez, hasta acertamus,\
total co lu del Pristigi...\
¡nu ibamus poder bañanus!\
Pa’l añu que bian, si puadis...\
has ir l’arena encargandu,\
peru traila toda xunta\
nun quiaras ir granu a granu.

Piansu van por bon camín\
las obras que tan faciandu,\
ya las qu’iban imprimadas\
tamián si fuarun cabandu.\
Todas paézmilu a mi\
si fixárun con aciartu,\
voy nombratilas Patrón,\
asina faemus ricuantu:\
Pa meter lus apareus\
ya hay almacenis nuavus,\
pero al llau d’ellus, ¿güisti?\
había qu’arreglar el sualu,\
o que contratin a un buzu\
por si caemus a un charcu.\
Tamián nus tan ampliandu\
la esplanada’l puartu nuavu,\
pa nusoutrus val d’atraqui,\
pa outrus... d’aparcamiantu.\
La uficina de tourismu,\
istrinámusla isti añu,\
pa informar a los touristas\
de lu que tianin en puablu,\
pa qu’asina tean contentus\
ya nu is duala gastar cuartus,\
amás, nun puadin queixási\
del tratu que is tamus dandu,\
pos en  ver de meteis multas\
por aparcar mal el autu,\
dámusis un papilin\
col nuastru agradicimiantu.\
¡comu cambiarun las cousas,\
sin Masvindu nin Santiagu!

Paez qu’ahora garrou marcha\
el hogar del xubilau,\
pos fai unus mesis ¿guais?\
tuvu algu paralizau,\
estu, has de precurar\
llevallu de la Tou manu,\
ya que nun parin las obras\
que bian lu nisicitamus\
¡mira que si tian que ir\
el Churru outra vez a Uviadu!\
vali más al Consejeru\
ir dimitiandu del cargu.\
Lu que quedóu aparenti\
foi el nuavu Yuntamiantu,\
con nuava distribución\
ya unus salonis bian amplus,\
¡hasta tian hidrusmasajis\
pa Quicu ponesi guapu!\
Con toa solenidá\
el día siati de mayu,\
un marasmas d’emportantis\
viniarun a nagurallu,\
¿nun tuvisti, San Pidrín?\
¿mi alma nun t’invitarun?\
Foi una pena miuo probi\
porqui sigún mi cuntarun,\
hubu descursus, medallas,\
tamían las gueitas tocandu;\
pa’l relós, un carillón\
co La Red ya’l Pirlindangu,\
que fai qu’algunas muyaris,\
andin bellandu y cantandu,\
Araceli la de Ladrillu,\
ya la que li puán más garbu.\
Hasta una bandera nuava\
pa la ucasión frabicarun,\
ahora ya tricolor\
¿habrá algún ripublicanu?

De lus premius qu’en Cuideiru\
si viniarun entregandu,\
quiaru destacar algunu\
de lus más sonaus en puablu:\
Al mélicu Javier Marcos,\
con todu miricimiantu,\
po lu bian que nus atendi\
ya nus arregla lus guasus,\
l’Amuravela de Oru\
n’el mes de nuviambri i diarun.\
Comu hay que ripartilla\
pa dai así más boatu,\
al Consejeru’l Tourismu\
ya d’Industria del Gubiarnu,\
por facer nun sei que cousas\
rilativas al sou ramu,\
pa quedai agradiciu,\
igualmenti lu primiarun.\
Co la pólvora de outrus\
¡todus matámus lus páxarus!\
¡lus premius pa lus pulíticus...\
dispuás de deixar el cargu!

La Nuachibuana esta vez\
ricordounus la d’antañu,\
pos cantarun po la cai\
lus vellancicus pixuatus,\
Mingolu, Finu ya ecéteras\
ripitilu pa outru añu.\
Na Misa’l Gallu ¿güisti?\
paez que hubu’n pitu sualtu,\
o siría que soltóu\
un kikiriki Laurianu,\
El Nacimiantu na Ilesia\
tá cada añu más guapu,\
esta vez, tinía un mulín\
de piadra ya en muvimiantu.\
En’a vispura de Reis,\
lus del Urianti  llegarun\
pa traeis a lus niñinus\
lus xuguetis ya rigalus,\
vinían en cuatru carrozas\
ya abondu acumpañamiantu,\
dispuás de l’adoración\
ya falai al rifugallu,\
unus fuaus d’artificiu\
hubu pa rigucijallus,\
asina que prumitiarun\
golver pa’l próximu añu.

Mitius ya na Cuaresma\
el antroyu cilibramus,\
con alligría lus desfracis\
po las cais disfilarun.\
El primer premiu, ganóulu\
un mudistu afamau,\
con una pirrina en cuallu\
ya las “tos model” al llau,\
po’l muvimiantu paicía\
qu’iba un poucu afiminau...\
Catalina, pa outru día,\
dexa’l armariu pechau,\
que mi paricia Firiu\
el que iba desfrazau.

Llegóu la Semana Santa\
con mucha xanti po’l puablu,\
lus baris... taban a topi,\
son lus que salin ganandu,\
sin embargu en a Ilesia,\
vei la cousa floxeandu,\
esu que na Cofradía\
abondu si tán destandu,\
prusicionis hubu todas...\
menus las que nun saliarun,\
imprimandu comu siampri\
por el Dumingu de Ramus,\
con una novedá nuava\
que tuviamus isti añu,\
qu’el Corazón de Jesús\
dorméu fuara casa’l sábadu\
quedóu n’el Aviñaderu\
comu si facía antañu.\
El miárculis hubu Lárimas,\
lavatoriu’l Xuavis Santu,\
con una fema que taba\
entre lus homis descalzus.\
El Calvariu por la nuachi\
co’l microfunu fallandu\
ya’l barullu nel Patrón\
igual que todus lus añus,\
el Viarnis Santu llovéu\
asina qu’el Santu Intiarru,\
tuviarun que suspendellu,\
solu hubu Desenclavu.\
Las Venias, bian, comu siampri,\
fixárunlas sin un fallu\
ya dispuás chocolatada\
pa cabar la fiasta´l sabadu.

Lus del Pitu, cilibrarun\
el santu outra vez cambeau,\
ya lu tianin por custumi,\
San José vian ritrasau,\
la verdá ya que de todu\
alcontras n’esus festejus,\
fan un llibru pa las fiastas\
que lu iscribin con aciartu,\
de árbulis, pa m’idea\
paezmi algunu plantarun,\
si en un globu arostatícu\
esta vez todus subiarun\
San Pidru, de Ti pa mí\
¿qué is falta ya pa outru añu?

De presonajis quirius,\
algunus ya nus deixárun:\
El vinticincu d’Utubri\
morréu el pintor Casaus,\
¡tenlu cuntigu, Patrón!\
que foi pixuatu adotau\
ya pasió por todu’l mundu\
a Cuideiru bian pintau,\
¡vaya ispusicionis! vais\
facer ahora n’el Cialu,\
con el azul de las ninfas,\
lus teaus, bian encarnaus\
ya lus grisis de la mar\
co’l semblanti despejau.\
Tamián si nus foi Don Cesar\
nus primeirus días de mayu,\
al menus sesenta curas\
al sou funeral viniarun,\
ya hasta tuvu prisidiu\
po’l Arzubispu d’Uviadu,\
esti sabía´l camín\
pa tar cuntigu n’el cialu,\
pos amás de ser bon cura,\
tamián era un bon pixuatu.

Lus musquitus, Santu Hermosu\
¿na más pican a lus calvus?\
o tamián a lus barbudus,\
comu i paso a Fidel Castru,\
que al paicer unu picóulu\
ya encetousi enteru’l granu,\
lu que you nun sei muy bian\
o al menus nun quedóu claru,\
si foi po la picadura\
o foi de tantu rascallu,\
la quistión ya que paemi\
dexóulu tocau del tarru\
porqui si non nun s’ixplica\
lu de lus fusilamiantus.

Hay algunus mansamasis...\
que nun hay pur ú garrallus,\
tianis ahí a Mohamé\
que un día más taba folgandu,\
ya enteróusi qu’era bonu\
el pirijil, amás... sanu,\
ya nun si ucurri outra cousa\
que mandar fuaran buscallu\
a un isloti que tian cerca,\
peru nun i bastó un puñau\
quixu garrar todu’l guarto.\
El menistru Fidiricu\
-esi que saca lus santus\
vistiu de nazarenu-\
unvioi p’alli unus barcus,\
ya dixuis a lus mojamas:\
ala, ala, idi outra vez pa Marruacus\
ya si quereis pirijil\
que vus lu mandi Arguiñanu.

Piansu que la humanidá\
vei día a día inlluquiciandu,\
ya en ver de facer las pacis\
en guerras nus tan mitiandu,\
esi Bush, sin ir más llonxi,\
¿paezti tian el juiciu sanu?\
dioi por invadir Irak\
matandu xanti sin dualu\
ya buscandu unas armas,\
qu’entuvía nu atoparun,\
dicían eran “mas-ivas”\
¿subirannus el impuastu?\
Hubu manifestacionis\
en el mundu pa evitallu,\
hasta lu pidiu’l Papa,\
peru nun ficiarun casu.\
Lu pior, foi que lus nuastrus\
bian que i siguiarun el xuau,\
al Aznar, güilu you\
falar nurtamiricanu,\
ya co las patas na mesa\
comu’n vaqueru tejanu.\
Una medalla de premiu\
ya agradicimiantu i diarun,\
pos cada vez que la miri...\
que si alcuardi de lus muartus,\
porqui’l preciu del pitroliu\
esta vez salíunus caru.

Cilibrárunsi ilicionis\
el vinticincu de mayu\
pa iligir lus concejalis\
ya tamián lus deputáus,\
lu que a mi mi sorprendeu,\
al güir lus risultaus\
ya que todus lus partius,\
dicían que habian ganau.\
Quicu aquí perdeu unu\
ya unda lu ta buscandu\
¡mira ver bian po la “Braña”\
que siguru atopas algu!\
Vei siguir siandu l’Alcaldi\
duranti outrus cuatru añus,\
asina, que dai salú\
pa que siga traballandu\
¡ya si animi de una vez\
a facer playa n’el puablu!

Aú tamián tuviamus cambius,\
foi en el cleru asturianu,\
jubilousi Don Gabinu\
ya hay Arzubispu nuavu,\
esti, venu de Galicia\
ya tian por nombri Don Carlus;\
el que tamián nus deixóu,\
l’Auxiliar Don Atilanu,\
foisi pa Ciudá Rudrigu\
en tiarra de castellanus,\
deseamusi a lus tres,\
sean de dura abondus añus.

¿Quian rompeu la muchila\
de Pocholu, Patrón Santu?\
acabóusi el pograma\
sin desfacer el intuartu,\
bian pensei qu’en esi hotel\
iba haber más de dos muartus,\
lu de la Yola ya’l Diniu,\
esu nun importóu tantu,\
pos nun si tratóu na más\
que un quita p’alla esa manu.\
¡vaya camada xostronis\
d’una tacada xuntarun!\
si lus iscoin a dredi,\
siguru nu aciartan tantu.

Ya ven p’acá, La Pantoja,\
visti lu que ta faciandu,\
pa que nun la torei nadi,\
paemi que golveu al ruadu\
ya de premiu, vei llevar\
las dos oreas ya’l rabu,\
lu pior, ya pa la outra,\
na más li quedan lus cuarnus,\
vei mandar ella en Marbella,\
más que Gil tuvu mandandu.

Lus diportis tan en boga\
pa lu bonu ya lu malu,\
el iquipu de fugol\
que riprisenta a esti puablu,\
golveu quedar campión\
y’amás en el primer puastu,\
ahora tá na preferenti\
¡teneis que siguir subiandu!\
ya diantru poucu xugar\
contra’l Xixón y’al Uviadu.\
a Isidoru y’a Morán\
la noraguana lis damus\
y’a todus lus fogolistas,\
el nuastru agradicimiantu,\
por facer grandi Cuideiru\
ya tamián a lus pixuatus.\
Igual que Fernandu Alonso\
tá co lus cochis faciandu\
ya prisumiadu a la vez,\
de ser un bon asturianu,\
has embotallu un misguin,\
pa qu’omenti lus caballus\
ya poda co la Tú ayuda,\
ganar el campiunatu.

Paemi Santu Patrón\
qu’estu ya vei acabandu,\
solu ti quiaru pidir\
que nus sigas ayudandu,\
que salgamus a la mar\
en busca’l sostentu diariu\
ya podamos regresar,\
con peixis, sanus ya salvus.\
Danus la Tú bindición\
ya esperanus n’el cialu,\
peru precura que sea\
cuando todus seamus viayus.

Ahora vou dar unus vivas\
¡ya tuvu bian de rilatu!\
que toca sisión vermú,\
comer ya ichar un pigazu,\
pa que dispuás na verbena\
podamus siguir bellandu\
ya ti honremus, San Pidrín,\
comu vianis miriciandu.

¡Viva San Pedru Gloriosu,\
Apostul ya Patrón nuasu!\
Pa San Pablu, con cariñu\
¡tamián outru viva i damus!\
¡ya pa San Pablín, nun piansi,\
qu’el sou viva ulvidamus!\
¡Viva Santa Anina hermosa,\
San Antoniu ya Santiagu!\
¡Vivan lus santus antigus\
ya vivan todus lus nuavus!\
¡Que vivan lus mediu santus\
que son lus llamaus beatus!\
Un viva pa’l Santu Padri\
que golveu vesitanus.\
¡Vivan las otoridadis\
que tan d’istrena isti añu!\
¡Vivan tamián lus que siguin,\
ya lus que si ritirarun!\
¡Vivan todus lus prisentis,\
forasterus ya pixuatus!\
¡Vivan lus que tandu llonxi,\
suañan con golver al puablu!\
Pos pa que podan güilla,\
ya si emocionin de pasu,\
vou a ricitar la copla\
que ya nus vian desdi antañu.\
y’anque quedi sin risuallu\
piansu gritalla bian altu.

¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA,\
CON TODUS LUS DEMÁS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!