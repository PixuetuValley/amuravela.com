 +++
draft = false
date = "2006-06-29T12:00:00+02:00"
publishdate = "2006-06-29T12:00:00+02:00"

title = "L'Amuravela 2006"

description = "El sermón de L'Amuravela de 2006 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesareo-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2006/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l’amuravela\
comu San Pedro asperaba.

¡Ya tamus aquí outra vez!\
¡Somus un añu más viayus!\
peru a Tí …. ¿veuti igual?\
¡paez que nun ti pasa el tiampu!\
has de cuntami el secretu,\
pa tar siampri así de guapu.\
You de momentu, San Pedru,\
vou filicitati el Santu,\
propiamenti n’el miou nombri\
ya tamián de lus pixuatus.\
Istinsivu lu facemus\
p’al compañeru San Pablu\
ya pa San Pablín, lu mesmu,\
que siampri aprovecha el saldu,\
¡metéusi de sicultri\
ya vei cabar siandu’l amu!\
con prusición, bollu, vinu\
ya lus bautizus del Cantu.\
Menus mal que Tú, Patrón,\
nunca fusti mal tomau,\
pos sabis qu’aquí en Cuideiru\
sos siampri el más venerau\
ya de ti nus alcordamus\
cuandu tamus apuraus,\
tamián ti lu agradecemus\
al venus binificiaus.\
¡Sos el nuastru valedor\
entre la tiarra ya’l Cialu!\
asina que pa que teas\
de lus socesus al tantu,\
vou cuntati lus que hubu\
a lu llargu d’esti añu.

Imprimarei comu siampri\
po la mar, que ya lu nuastru,\
las costeras, lus mareaxis,\
las tormentas ya lus viantus.\
¡De magar nun lu ricuardan!\
nin tan siquiara lus viayus,\
las mareas de palometa\
qu’esti añu si garrarun,\
¡desdi’l tiampu las puliantas!\
cousa igual nunca la viamus,\
pa m’idea San Pidrín,\
qu’aquí tuvu la Tóu manu\
ya foi l’agardicimiantu,\
por golver tar prisidiandu\
outra vez l’Amuravela,\
comu facías antañu.\
Si pasara en outru llau\
dirían: ¡foi un milagru!\
aquí nu i dan emportancia,\
tiampu haberá pa queixanus\
cuandu la ichemus en falta\
ya n’el bolsu nu haiga cuartus.

La costera de mirluza,\
tampoucu falló isti añu\
nun foi todu lu abundanti\
que nusoutrus disiamus,\
foi … dixáramus… lu xustu,\
¡pa que vamus a engañanus!\
peru pa tar siampri asina\
agora mesmu firmábamus.\
Lu que fallou, el porcebi,\
piquiñín ya inclusu iscasu,\
lu mesmu i pasó a l’angula,\
¡nun ti falu del tamañu!\
qu’esta de sobra Tú sabis\
que nun abulta ni un rabu.\
Comu siampri lus japonesis\
nus la quitaban de las manus,\
pa que nun pasaran fami\
lus prubinus isti añu,\
mutivoi al nuasu Alcaldi\
d’ir hasta allí a vesitallus\
pa ofreceis “alga palmaria”\
¿tarémuslus enfuyandu?\
esu ¡ya ocla, Patrón!\
¡hemus de ir p’al infiarnu!\
comu is dea un riturcijón\
ya cabin todus palmandu.

Comu ves, el añu foi\
solamenti pa ir tirandu\
ya siguimus co’l problema\
d’aú van vender lus barcus,\
d’estu, faleiti outras vecis,\
nun vou siguir insistiandu,\
cada unu co la concencia\
faiga de so capa un sayu,\
peru que si plizquin, antis\
de prisumir de pixuatus.

De todas formas, la mar\
ya nun ya lu qu’era antañu,\
¿aú tan lus llobus de mar\
que mitían miadu’n cuarpu?\
¿nun tás enterau San Pedru\
de la última del puablu?\
a esas telis-novelas\
andan todus enganchaus,\
yo sei d’algún cirriburri\
n’el bar de lus xubilaus\
porqui viandu al “Frijulitu”\
alguin nun taba callau,\
asina ya todu, nun yá\
de lu pior lu más malu,\
pos húbulu qu’acortóu,\
en’a llargada d’anzualus\
pa golver prontu pa tiarra\
ya vellu desde’l cumianzu,\
que igual si pirdía algu\
co’l capítulu imprimau,\
de “Pasión de Gavilanis”\
mijor será nun nombrallu,\
que si ciscan la muyaris\
y’acabámusla liandu.

Vamus a deixar la mar\
ya falareiti del tiampu,\
aquí nun si portóu mal\
n’esta ucasión el iviarnu,\
nun tuviamus temporalis\
nin desgracias, ni hubu muartus,\
pos co’l Fátima del Mar,\
bian notamus la tóu manu\
cuandu si quemóu enteru,\
co lus mariñeirus diantru,\
por suarti, Santu Patrón,\
todus fuarun rescataus\
ya gulviarun pa Cuideiru,\
asustaus, sanus ya salvus.\
Feixu fríu, esu sí,\
ya tamián algu de viantu\
procedenti del Atlánticu,\
ya de huracanis, el rabu,\
la cabeza, arrasóu\
a lus nurtamiricanus,\
primeiru foi el “Katrina”\
ya “Rita” pa rimatallus,\
you siampri mi priguntei….\
¿saberás Tú contestallu?\
poneis nombri de muyar,\
¿tá rilacionau con algu?\
o lu fan con rintintín\
o si non ya con aciartu,\
pos tantu una comu’l outru\
siampri pasan arrasandu.

Lu mesmu qu’en Montarés\
vian pasandu añu tras añu,\
hay más cochis que prisonas\
ya tamián algunus bárbarus\
faciandu d’ algunas cousas\
que dami nouxu cuntallu;\
a la fiasta de Santana,\
desde terremotus tiampus\
con turtías ya empanadas,\
acudimus lus pixuatus\
ya pasabamuslu bian\
peru siampri respetandu.

Cada ochu de sitiambri\
comu si fuara un milagru,\
la Virxin de Covadonga\
surdi del agua n’el puartu,\
llevámusla en  prusición\
co las gueitas ya cantandu\
hasta la puarta la ilesia,\
pa facei la misa diantru,\
dispuás outra vez pa’l mualli\
pa deixalla hasta outru añu\
ya n’el Sabli, unas sardinas\
a la plancha ripartiarun,\
co la bibida incluida\
pa touristas ya pixuatus,\
que lus de la Cumisión,\
muchu bian l’urganizarun\
ya comu amás eran gratis\
hasta lus platus llambiarun,\
taba d’ asador Paulinu …\
que paicía Argiñanu.\
¡Esi día lus restoranis,\
poucu negociu fixarun!

Pur fin Litizia y Filipi\
dispuás de tar asperandu,\
el trenta y unu d’utubri\
una niñina tuviarun,\
taban todus muy contentus\
imprimando po lus gualus,\
que la viarun ridundina\
¡al menus esu dixárun!\
tamián dicían que lloraba\
ya dispuás ritificarun.\
Siría que si asustóu,\
cuandu viu al outru gualu\
que entróu a vesitalla\
llevandu’n tiastu n’a manu,\
¿Qué pensaría la probi?\
si soy yo, salgu curriandu.\
Foi el bautizu en eneru\
ya Leonor li punxarun,\
Desdi Cuidieiru, Patrón,\
solamenti i  deseamus\
que si crii con salú\
ya que reini abondus añus,\
(esu si Carod Rubira,\
nun si enfota en ivitallu).

Nun piansis Tú, que tantu\
engurullóu isti paisanu,\
qu’en más d’una Cabalgata\
lus Reis tuviarun temblandu,\
n’a d’aqui n’hubu poblema\
qu’ iban muy bian iscoltaus\
de niñinus ya niñinas\
de pastoris desfrazaus.\
Lu que sí correu piligru\
paemi foi la Misa ‘l Gallu\
ya non por la pouca xanti\
qu’ acudi a ella cada añu,\
si non po la gripi aviar\
que ya esa de lus páxarus,\
había miadu a cuntagiu\
ya’l Cura tuvu dudandu.

Vou a dati una nuticia\
que lus papelis truxarun,\
quiarin faer en Villamar\
entre pisus ya adosaus\
casi milenta viviandas,\
¡Patrón! ¡esu ya un poblau!\
que si llega a ser un fechu\
tenemos lus días cuntaus,\
cuandu empiaci a vinir xanti\
ya ten todus habitaus,\
la capital pa l’aldea.\
¡Hemus de tar priparaus\
por si vinianin de sicultri!\
teneremus qu’ir pensandu\
en pidili a Zapateru,\
pa Cuideiru un “estatu”,\
ascuchami bian, San Pedru,\
Tú, Prisidenti’ l Gubiarnu,\
en’ a Cuasta de Guaitus,\
la frontera colocamus,\
bandera, la que ta puasta\
ya comu idioma, el pixuatu,\
si somus nación o non...\
el tiampu lu irá diciandu.

Asina igual cunsiguimus\
el tener playa n’el puablu,\
pos danus gatu por liabri\
paemi tan pritindiandu.\
Quiarin faer un puciquín\
al final del puartu nuavu\
ya incima, cobrar entrada\
cuandu queramus bañanus,\
pa facer estu, Patrón,\
que nus deixin comu tamus,\
la mar, sigui siandu nuastra\
y’ amás aforramus cuartus.


D’ obras ya naguracionis\
bian sirvius nus quedamus,\
venu el Prisidenti Arecis\
el día treci de marzu,\
pa dar cumianzu a las obras\
d’ un aula de lus pixuatus\
ya d’ una depuradora\
que  paez talmenti un melagru,\
pos cunviarti en agua llimpia\
a la del cantarillau,\
lus muilis, San Pidrín,\
han murisi d’ esfamiaus.\
En’a Cai obras tenemus\
co’l empedrau llevantau,\
pa ponei un pavimentu\
de cementu porlanau,\
ya ti diréi comu queda\
cuandu lu vea tirminau.\
Lu mesmu que n’a Ribera,\
aú vas co lus demás Santus,\
qu’ahora quedóunus d’adornu,\
pos nun sobordan lus barcus,\
anque unu piquiñín\
de cementu colocarun,\
co’l iscudu de Cuideiru\
en coloris emprentau.\
¿Visti’l puanti que tenemus\
más guapu qu’el de Bilbau?\
lu que tuvía nun m’ isplicu\
¿porquei nun tá nagurau?\
si tinía nombri ya todu\
amás paicia acertau,\
pos José Antoniu del Bustu\
bian mirez ser ricordau.

Tampoucu quiaru ulvidar\
al mélicu D. Ricardu,\
muy apreciau ya quiriu,\
que ta cuntigu n’el Cialu\
¡yá tianis quian ti receti\
ahora, si ti ponis malu!\
Tamián ta pur’hi Mariñu,\
pa guisati bonus platus,\
fami nun vas a pasar,\
¡esu puadu asigurallu!\
Nun faira falta piditi,\
po’l restu de lus pixuatus\
qu’esti añu nus deixárun,\
que si da por supuniu\
que tianin el pasu francu.\
De prisonajis famosus\
piansu tas bian rodeau,\
tianis cuntigu a Papuchi,\
Ruciu Durcal al llau,\
ya pa completar el tridu\
tamián Ruciu Jurau,\
ista siguru llegouti\
comu una fola rumpiandu,\
ya puniánduvus a todus\
por bulirias cantandu.

En marzu, por San José,\
que si vei ricuperandu,\
cilibrarun lus niñinus\
chocolati con chubascu\
ya fuarun abillugasi\
a la carpa’l mualli nuavu,\
pa escoer a la reinina\
la ucasión aprovecharun,\
ya pa que nun si aburriara,\
daminas, catorci i diarun,\
anque pa m’idea, todas\
mirician tar reinandu.\
El día antis, po la nuachi,\
en autu d’ hermanamiantu\
con el Pitu ya l’aldea,\
iligiu el jurau\
a la Reina de las fiastas\
de San Pedru d’esti añu,\
y’a las sos Damas d’Honor,\
que tan aqui prisidiandu,\
María, Beatriz ya Sheila,\
la noraguana vus damus.

El martis de carnaval,\
el Antroyu cilibrarun\
lus niñinus ya niñinas,\
¡iban muy bian desfrazaus!\
ya co lus discus de Jaimi\
abondu bian lu pasarun,\
sin cuntar el chocolati\
que con bizcochus zamparun.\
El sábadu n’hubu suarti\
p’al disfili d’avezaus,\
que tuvu lluviandu a chuzus,\
asina que nun saliarun,\
¡Anque Firiu, d’homi-rana\
ya si taba desfrazandu!

En Abril, Semana Santa\
llegóunus hacia mediaus,\
queixa del tiampu, nun hubu,\
peru tianis qu’ayudanus,\
que nu’s autus riligiosus\
de xanti vamus baixandu,\
ya nun tá la Ilesia llena,\
comu taba ‘n outrus tiampus,\
comu sigamus asina,\
van quedar solus lus Santus,\
pos hasta las prusicionis,\
a duras penas saliarun\
ya esu que lus cofradis\
bian si andan esmulandu.

Ahora vou a falati,\
de lus autus que fixárun,\
algunas asociacionis\
culturalis qu’hay en puablu.\
En nuviambri el Coru Mixtu,\
-ya ya van po’l quintu añu-\
el certamin d’habaneras,\
nuavamenti cilibrarun,\
treci corus ista vez\
nus tuviarun deleitandu.\
Avanti Cuideiru, sigui\
co las sos gueitas llevandu\
a Cuideiru por el mundo,\
¡hasta Mejicu llegarun!\
peru al gatu Filiciana,\
paemi nu lu atoparun.\
La asociación Belisama,\
unas jornadas fixarun\
sobre las artis ya uficius\
de las muyaris pixuatas.\
Hubu outra vez jornadas\
gastronómicas, en marzu,\
de la mirluza del pinchu,\
que al igual que ‘l pasau añu\
lus de Cuideiru Tourismu\
muchu bian l’ urganizarun,\
amás tan d’ aniversariu,\
¡filicidádis lis damus!.\
En Abril, Suárez Pertierra,\
pasóu a ser diplomau\
de la asociación, antigus\
alunus Selgas llamaus,\
que i diarun un homenaji\
con todu miricimiantu,\
pos abondu si destóu,\
en facer cousas po’l puablu.

En’as iscualas de Pozu\
tuviarun de cumpliañus,\
pos ya pasarun cincuanta\
desdi que si nagurarun.\
El día unu d’abril\
una gran fiasta fixarun,\
con descursus ya fartura,\
magia, las gueitas ya cantus.\
Desdi aqui tamián nusoutrus\
queremus filicitallus,\
n’especial po la mióu parti\
pos fuí alunu abondus añus.

San Pedru, n’algunas cousas\
nun séi si taré antiguau,\
vou comentallas cuntigu\
que Tú sos más deslletrau:\
¿a mióu pá y’ a mi má,\
comu téu que llamallus?\
si ahora son purginitoris\
sigún nus diz el gubiarnu,\
unu el A ya ‘l outru el B\
asina lus ripartiarun,\
yo ichareilu a cara o cruz\
ya que vayan iscuyandu.

De lu que hubu en Marbella,\
piansu, que teas puastu al tantu,\
salíu en todas partis,\
foi lu que llaman, iscandalu,\
robarun cuartus a esgaya\
desde diantru’l Yuntamiantu,\
ya nun si llibróu ningunu\
¡taban todus cumpinchaus!\
alcaldesa, concejalis\
y’ hasta el “celebru” llamau,\
tan mitius n’el prisidiu,\
asperandu ser juzgaus,\
ya’l mozu de la Pantoja\
ahora llamanlu “imputau”.

¿Fairía bonu el reflán\
ista vez Alvarez Cascus,\
que dicin qu’a la tercera\
ya ta fechu’l vincimiantu?\
asperemus qu’así sea\
ya que i dea descansu al cuarpu,\
pos paemi qu’ ista vez\
a bon “portu” ta atracandu.\
Con alligría la sigunda\
piansu que lu ta tomandu,\
pos en a teli la vimus\
que lu cilibróu bellandu.\
¡que civilizaus Patrón,\
todus nus tamus gulviandu!

Haylus,  San Pedru, que tianin\
por Dios el sinu ditau,\
Farruquitu n’el casoriu\
casi sal atropellau,\
pos había allí más xanti\
que lus que tinía invitaus.\
¡Salvóu, que iban a pía\
ya non en autus montaus!

Ta’l mundu patas p’arriba\
¿quián vei vinir arreglayu?\
atendimi bian, San Pedru,\
ya íchanus una manu:\
Por unus cuantus debuxus\
que de Mahoma fixarun,\
por poucas si arma la troya\
pos tuvu’l islam rivualtu,\
menus mal que Mohamé\
esta vez quedóusi quiatu,\
n’invadíu Pirijil,\
nin salíu de Marruacus.\
En cayucus ya pateras,\
nigrinus nus tan viniandu\
a ciantus todus lus días,\
dati llástima mirallus,\
al vellus todus firius\
ya co la fami n’el cuarpu.\
En Irak, nun tan en guerra,\
peru tianin atentaus,\
ya las tropas invasoras\
siguin por todus lus llaus.\
Lus sos vicinus d’ Irán\
la tómbica tan faciandu,\
ya lus chinus poucu a poucu\
comu setas van saliandu.\
Aquí paez que nusoutrus\
tamus ahora algu calmaus,\
pos lus tirruristas d’eta\
tan en tregua d’atentaus,\
asperemus que las armas\
las acabin entregandu\
ya que la paz d’una vez\
tirmini céu llegandu.

El jarsei d’Evu Moralis\
¿gústati a Tí, Patrón Santu?\
igual ti vinía bian\
pa cuandu llegui l’iviarnu,\
lu malu ya qu’al ponellu\
nun t’ acabis cuntagiandu\
ya naciunalicis todu\
en a tiarra ya n’el Cialu.

En jamás de lus jamasis\
nunca en Cuideiru lu viamus\
lu qu’el  iquipu fugol,\
cunsiguiu isti añu,\
en tercera división\
tamus del campiunatu,\
pos el deseau ascensu\
pur fin ya lu cunsiguiamus,\
así que a lus fogolistas\
la noraguana lis damus,\
tamián a la diretiva\
ya a lus aficionaus.\
Si golvemus a subir,\
garraremus al Uviadu\
ya lus playus del Sporting\
que si vayan priparandu.\
Fernandu Alonsu, Patrón,\
que lu llaman rey del viantu,\
va en bulina sin parar\
a por outru campiunatu,\
Tú nun lu piardas de vista\
por si tianis qu’ayudalu,\
pos hailus qu’a mala fe\
trampas li andan faciandu.

El diacisiati de juniu,\
nuavamenti cilibramus\
lus alcuantrus de la mina\
ya de la mar axuntaus.\
Al cura José Manuel\
un homenaxi i fixarun,\
pos vivi co lus minerus\
siandu fíu de pixuatus,\
desdi La Foz de Murcín\
tres autocaris viniarun,\
él pricisóu d’un camión\
pa trasportar lus rigalus,\
hubu descursus muy guapus\
ya tres corus atuarun.

Vou falati de las fiastas,\
que anuachi principiarun,\
siguíu la Cumisión\
destándusi sin desmayu\
pa faceti unus festejus\
qu’han golver ser de restrallu.\
Las orquestas de rinombri\
comu siampri aquí lu fuarun,\
Nuava Alaska, Pasarela,\
Belíssima ya Santiagu\
que xuntu con la Diamanti\
han facenus tar bellandu,\
las fanfarrias: Lus Charangus,\
Os Celtas ya lus Compangus;\
vianin las gueitas de Llanis\
ya lus gaiteirus del puablu,\
lus corus nu han de faltar,\
nin pa lus neñus lus xuaus,\
La fiasta de lus sesenta\
ha traenus bonus ricuardus\
co lus Sirex, co lus Mustang\
ya lus Mismus atuandu,\
esti últimu ya outru grupu\
nun piansis tan ripitiandu.\
Lus fuaus n’esta ucasión,\
paemi van ser un aciartu,\
mijor todus en un día\
que ripartillus en cuatru.

Dispuás d’esta retafila\
paez que ti notu algu inquiatu,\
asina que vou cabar,\
ya deixati hasta outru añu.\
Danus la Tú prutición\
que bian la nisicitamus,\
en’a casa, en’a mar,\
ya n’el día cutidianu,\
fai que xorrezca Cuideiru\
garrandu peixis lus barcus,\
ya que vengan lus touristas\
si non a milis a ciantus,\
pa que lu ganin lus baris\
ya pa las fiastas dean cuartus.\
Vou pidíti unas agujas\
pa’l relós del Yuntamiantu,\
pos asina sigún tá\
paez un cascayu viayu,\
que solu da campanadas\
ya toca el Pirlindangu.

Ahora vou dati lus vivas\
pa que ti marchis danzandu:\
¡Viva San Pedru binditu!\
que ya’l Patrón d’esti puablu,\
¡Viva en sigundu llugar,\
el Santu Apostul San Pablu!\
¡ya que viva San Pablín!\
pos ucupa’l tercer puastu.\
¡Vivan lus Santus que tan\
mirándunus desdi’l Cialu!\
que guay tamián tan de fiasta,\
pos ya’l día del tou santu\
ya comu Tú sos el jefi\
bian lu tarán cilibrandu.\
¡Un viva p’al Santu Padri\
que vei vinir vesitanus!\
¡Viva tamián el Alcaldi\
ya todus lus del sou mandu!\
¡Vivan las otoridadis,\
que guay viniarun a honranus!\
¡Vivan todus lus prisentis!\
¡Vivan lus que nus deixarun!\
¡Que vivan abondu tiampu\
lus que nus vayan llegandu!\
Ya pa cabar el sermón\
comu siampri tirminamus.\
¡Que viva más que ninguna,\
la copla que cada añu,\
n’el día de la tou fiasta\
ricitamus lus pixuatus!

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!