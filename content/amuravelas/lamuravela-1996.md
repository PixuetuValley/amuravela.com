+++
draft = false
date = "1996-06-29T12:00:00+02:00"
publishdate = "1996-06-29T12:00:00+02:00"

title = "L'Amuravela 1996"

description = ""

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgen Soberana,\
vou ichar L'Amuravela,\
comu San Pedru asperaba.

Excelsu Siñor San Pedru,\
Apostul ya Patrón nuasu,\
pescador de Galilea\
ya primer Papa cristianu.\
Tianis aquí a lus pixuatus\
con alligría n'el cuarpu,\
pa rinditi pleitisía\
ya festejar el tou Santu.\
Fixímus misa soleni\
ya en prusición ti sacamus,\
dimustrandu una vez más\
que sos en Cuideiru 'l amu.\
Nun piansi que tá n'ulvidu\
el compañeiru San Pablu,\
peru...tian que dasi cuanta,\
que guay ta en sigundu planu,\
ya si si quiar enterar\
de lus acunticimiantus,\
que garri una bona silla\
ya que si sianti al tou llau,\
que si Tú mi das la venia\
imprimu ya co'l relatu.

La mar, San Pidrín Hermosu,\
nunca vian comu asperamus,\
que siampri nus falla el peix\
cuandu más apuraus tamus,\
ya, a lus que is debemus perras,\
paez que lus manda'l diañu\
desfrazaus d'abezadariu,\
¡trannus las lletras a ciantus!\
ya siampri quiarin cobrar,\
¡nun tianin nin pizca dualu!.\
Anque, a diciti verdá,\
nun apodemus queixanus,\
sobre todu de mirluza,\
n'us mesis d'Abril ya Mayu;\
era algu piquiñina,\
ya'l preciu, taba algu baxu,\
peru había unas mareas\
qu'iban de campiunatu;\
bian si notaba, San Pedru,\
que s'acercaba'l tou Santu,\
ya que un güayin nus ichasti\
pa ir poucu a poucu aflotandu,\
ya, asina festejati,\
tiniandu n'el bolsu cuartus.

De costeras de bunitu\
ya d'ardora, Patrón Santu,\
apenas puadu falati,\
pos casi nun van lus barcus,\
ya lus poucus que tenemus\
nun vendin en esti puartu.\
¡De bian poucu nus sirvíu\
custruir el mualli nuavu!\
anque, la culpa, ¿güisti?\
foi lu muchu que tardarun,\
ya esi fallu, San Pidrín,\
outrus bian lu aprovecharun.\
Lus de la Cumunidá,\
bonas mareas truxarun,\
más que nada, de mirluza,\
ganandu así abondus cuartus;\
nun son comu las del pinchu\
nin sabin falar pixuatu,\
peru lu qu'importa ¿güais?\
ya que las garran a ciantus,\
ya esu, a las muyaris,\
gustais p'andar prisumiandu.

Co lus ingulis, tamian,\
algún poblema tuviamus\
qu'al Santa Teresa Unu,\
en'a mar nus lu apresarun\
peru'l patrón, qu'iba Tanti,\
solucionóu bian el casu,\
que falaban-i en inglés\
ya el rispundía en pixuatu\
ya comu nun s'intindian\
prontu lu deixarun sualtu.

Tenemus una motora\
que ya de lu más modernu,\
¡amás fixárunla aquí!\
en Cajeau Astillerus,\
el nombri: "Hermanus Bustu",\
ya de Quilinu el Carmenchu,\
de patrón, vei Marcilinu,\
¡que d'esta sal inginiaru!\
¡mi alma! la d'aparatus\
que n'el puanti i mangarun!,\
ya pur si unu s'aviría,\
todu vei por duplicau,\
ya lus mariñeirus, ¿guais?,\
van a cubiertu tapaus,\
pa que nu is peguin lus zurrius\
ya nu andin acatarraus.

De fallicius n'a mar,\
dos tuviamus esti añu,\
José Antoniu, n'Avilés,\
ya Laudilinu, aquí al llau.\
A lus dos San Pedru Hermosu,\
tenlus cuntigu n'el Cialu;\
¡ya mirati ver si aparas\
de llevar tantu pixuatu!\
que tianis más ahí inriba\
que lus que quedan n'el puablu,\
ya comu amás sos llistu\
siampri llevas a lus buanus.

Vaya fiasta que fixímus\
en agostu'l día cuatru:\
foi todu pa ricibir\
al iquipu de pixuatus,\
que n'a teli  de Madrí\
deixarun muy altu al puablu.\
-Si faltaba algún rincón\
del universu creau\
por conocer a Cuideiru,\
ya nun queda desculpáu-\
En'a capital d'España,\
fixárun el desembarcu\
pa ir a partecipar\
"N'esti sol a calentanus"\
y'a poucas si afuagan todus\
n'el autocar qu'is punxarun,\
peru una vez allí\
tilivisión cunquistarun,\
comu cuandu a la Flurida\
lus nuastrus viayus llegarun.\
Al frenti la ispidición,\
iba el Alcaldi nuastru,\
qu'a poucas i quita el puastu\
a Alvarez del Manzanu,\
¡escondéusi tras del osu\
por si Quicu iba a buscallu!\
Ya nun ti quiaru cuntar\
lu que Sergiu tuvu armandu,\
¡que hasta nus tilidarius\
paemi quirian sacallu!\
pos con tanta moza guapa\
iscapabansi lus guayus,\
¡nu habia quian lu aparara,\
trouxu turciu'l piscauzu!\
Lu mesmu que i paso a Vitor,\
peru esti, por dasi un bañu,\
pa m'idea, ¿que pensaba,\
que taba n'el puartu nuavu?.\
Peru foi n'el cuncursu,\
aú quedóu dimostrau\
lu que lus pixuatus somus,\
fuarun a lus outrus puablus\
unu a unu eliminandu\
y'asina en'a final,\
de siguida si mangarun,\
ya comu bonus vikingus\
al asaltu si lanzarun,\
ganandu de primer premiu\
un estandarti muy guapu,\
que na uficina turismu\
lu tuviarun ixpuniandu.\
Nun tengu más que dicir\
a todu'l iquipu "A"\
en nombri de lus pixuatus:\
muchas gracias compañeirus,\
ya si esti añu nus vais,\
ya porqui vus tianin miadu.

El vintiochu Sitiambri,\
foi un gran día p'al puablu,\
pos en'as Iscualas Selgas\
L'Estitutu nagurarun,\
ya esu, era algu Patrón,\
que fai añus asperabamus,\
peru, nun nus allegaba\
ya'l tiampu iba pasandu,\
pur fin, ya lu cunsiguimus\
ya había que celebrallu.\
De prisonas emportantis,\
un marasmas ¿guais?, viniarun:\
El Menistru Educación\
ya'l de la Cencia xuntaus,\
el que mandaba en Defensa\
que pa esu ya pixuatu,\
ya'l Prisidenti Marqués,\
que paemi ya apegau,\
peru el que más anchu taba,\
era el Alcaldi nuastru,\
que ¿güisti? nu i cabía\
ni un granin d'arroz... en cuarpu,\
muchu niñin, muchu padri,\
ya'l final muchus aplausus.\
Peru nun si is ucurriu\
ir hasta Pozu de pasu,\
ya ver aquellas iscualas\
comu si tan dirrumbandu,\
que paecin la Cinicianta\
que nus cuntan en'us cuantus.

El día de Nuachibuana\
un tarremotu tuviamus,\
peru ¡va! foi piquiñin\
ya nun causou ningún dañu.\
El picentru, taba en Lugu;\
asi qu'era primu hermanu.\
La Virgin ya San José,\
pa mi que ni si enterarun,\
esu qu'el Niñu Jesús\
anda ligeru de suañu.\
Lus que nun puadin durmisi\
son, Patrón, lus Reis Magus,\
que tá el Papá Noel\
quiriandu quitais el puastu,\
y'amás, xuga con ventaja\
que vian en ciarvu avolandu,\
ya comu ya más modernu,\
tian muchus más adelantus.\
Peru esu Santu Hermosu\
nun tinía qu'emportanus,\
pos lus Magus del Urianti\
son lus que a Dios adorarun,\
ya son lus que desde siampri\
lus rigalus nus truxarun,\
yo al menus, dígulu aquí,\
¡nun vou ahora a cambiallus!

Fuamus llamaus a las urnas,\
el dumingu tres de marzu,\
ya del risultau ¿güisti?\
salíu un gubiarnu nuavu,\
¡que lus que ganaban siampri,\
en esta ucasión, pirdiarun!.\
Peru al nuavu Prisidenti,\
casi dos mesis tardarun\
pa facei la "vistidura",\
¿nun ti paez muchu tiampu?\
Güi dicir que lus sastris,\
iban catalan ya vascu.\
Si i lu encargara a Pipín,\
siguru iba tar más guapu,\
¡anqui te desentrenau\
des-que trabaya n'el bancu!.\
Por esu al siñor Aznar,\
mucha suarti i deseamus\
ya que miri algu p'Asturias,\
que bian lu nisicitamus.

Semana Santa, en Abril,\
llucida, ya con bon tiampu,\
las prusicionis más guapas\
cada añu van risultandu,\
Mafre co lus sus cofradis\
muchu bian l'urganizarun,\
ya a la xanti, ¿guais, Patrón?,\
gustai, ya vei rispundiandu.\
Hubu Lárimas, Calvariu,\
Silenciu ya Santu Intiarru,\
acabandu co las Venias\
el día Sabadu Santu,\
tampoucu quiaru ulvidami\
de la del Dumingu Ramus.\
Cumpliandu co la custumi,\
lus sermonis nun faltarun,\
que ahí taba'l padri Mingu\
cunsiguiandu emocionanus.\
A él ya'l padri Virxíliu,\
dibiríamus premialus,\
pos desde magar que vianin\
son casi comu pixuatus.

En cuantu al tiampu, San Pedru,\
¿que quiás que ti cunti, Hermanu?,\
tuvu todu muy normal,\
hasta que nus llegóu mayu,\
nun aparóu de llover\
ya hasta hubu friu ya viantu,\
¡you, la verdá, bian penséi\
que cababa falopandu!\
Estus cambius, pa mi idea,\
unvianuslus el diañu,\
si non, ¿comu si ixplican\
esus furacus n'el cialu,\
que fan que la capa ozonu\
vaya disapariciandu?\
esu, ya que quiar subir\
pa ir a quitavus el mandu,\
asina que si lu ves,\
puadis bian esgarduñalu,\
ya si non, dai co las llavis\
miantras lu garras po'l rabu.

En Englaterra, las vacas\
paez que lloucas si gulviarun,\
anque nun ya d'estrañar,\
tardarun abondu tiampu,\
yo bian pensei que nu había\
ningún britanicu cuardu,\
pos con lus lius que tianin\
de disvurcius ya outrus cuantus,\
nun ya pa golvesi lloucu\
ya p'andar cabeza abaxu.\
Lu mesmu que anda'l mundu\
ya nadi vian arreglallu,\
que siguimus co las guerras\
murriandu la xanti a ciantus,\
cuandu caban en un sitiu\
imprimanla en outru llau,\
la quistión ya vender armas\
ya siampri tianin mercau.\
Aqui nun tenemus guerra\
peru ETA,fai atentaus,\
ya cuandu non, garra xanti\
pa llevallus sicuestraus.

La cultura en Cuideiru\
vei poucu a poucu omentandu,\
que pa esu hay asociacionis\
que si andan procupandu,\
asina que vou falati\
de lus premius que si diarun,\
ya de outrus autus, que dan\
realci ya fama'l puablu:\
De masas coralis ¿guais?,\
el quintu encuantru fixarun\
lus del Avanti Cuideiru,\
que abondu tan traballandu,\
¡nun sei d'aú sacan tiampu,\
co lu que andan viaxandu!.\
Tamián a Doña Maruja,\
la noraguana unviamus,\
pos la Cruz d'Alfonsu'l Sabiu\
en Madrí i la impuxarun.\
Hubu d'Oru Curadillu,\
con Salas hermanamiantu,\
ya hasta'l Centru de Madrí\
formau po lus asturianus,\
a lus d'Avanti Cuideiru\
un urugallu entregarun.\
L'Amuravela de Oru\
a Proyetu Homi i diarun\
po lu muchu que si destan\
contra la droga luchandu,\
ya en esi mesmu día,\
una ispusición tuviamus\
d'artis de pesca ya iscudus\
con apillidus pixuatus,\
el autor, Piu Guillermu,\
que feixu un gran traballu,\
pa qu'asina conozcamus\
mijor l'historia del puablu.

¡Casousi la Ruciitu!\
¿nun sabis de quian ti falu?\
¡ya la fia de Carrascu\
ya de Ruciu Juradu!\
Paez mintira miou probi\
qu'andis así despistau,\
bian si nota que nun miras\
rivistas de lu mundanu;\
salíu en Semana, Lecturas,\
en Hola... ya en hasta luagu,\
¡ni en las bodas de Caná,\
había tantu invitau!\
El noviu, iba de todus\
el más acaramelau,\
¿quian i lu iba dicir?\
¡más gorda nun entra en prau!\
pasóu de guardia civil,\
a ser guardia de "jurau".\
Ya ella, a Santa Rita\
puadi isi encomendandu,\
si non, nun la veu yo\
de modelu trabayandu.

Falanduti de modelus,\
teu que cuntati algu\
referenti a lus vistius\
ya todus lus demás trapus.\
Las faldas por la rudía\
las muyaris tan llevandu,\
pasarun de insiñar\
a tar ahora insinuandu,\
¡nun sei que será pior,\
ahora hay qu'imaginallu!.\
Las chaquetas de lus homis\
con tres botonis o cuatru;\
tan de moda lus chalecus,\
lu mesmu en tela qu'en cuaru,\
ya, igual si llevan llisus,\
que a rayas o con cuadrus.\
Lus pelus, de culurinus,\
ya mijor cuantu más rarus,\
¡la verdá! hailus Patrón,\
¡que van de un verdi marcianu!\
¡na más is falta l'antena\
ya ir en platillu avolandu!\
Tamián si llevan pindiantis\
por todu'l cuarpu mangaus:\
en oreas, en la llengua,\
en ñaricis ya en piscuazu,\
ya nun ti nombru outrus sitius\
que tan muchu mas abaxu,\
a esti pasu a un colador\
si van cabar pariciandu.

Lu que nun pasi en Cuideiru\
nun ucurri en ningún llau\
¿visti de cuandu un ochoti,\
tá por treci homis formau?\
Pos... aquí hailu miou probi,\
lus "Pon de beber" llamaus;\
tinían que las muyaris\
faer outru titulau:\
"En casa vus asperamus,\
pa cuandu llegueis mamaus";\
comu cunsigan faellu\
ya te todu urganizau,\
lus Cholu, Firiu ya ecetras,\
daibus ya por fastidiaus,\
García ya Agustin\
por cilibatus salvaus.

Hubu outru sucidíu\
que mirez el ser cuntau:\
ya'l casu qu'a Covadonga\
una ixcursión fixarun\
pa vesitar La Santina\
ya pasar un día d'asuatu,\
peru por poucu ¿güisti?\
vianin todus lisionaus,\
caerun unus po'l monti,\
outrus la pata mitiarun...\
en total d'escalabraus,\
paemi que ochu cuntarun.\
El poblema paez que tuvu\
en el día qu'iligiarun,\
nun sabían qu'el seis de juniu\
d'esti añu n'el que tamus,\
iba'l día de la güestia\
ya nu era p'andar viaxandu;\
¿nun ves que lus culumbianus\
de casa nun si muviarun,\
ya pasarun todu'l día\
a niñinus bautizandu?\
Pa outra vez qu'espabilin\
ya mirin el calandariu,\
o que faigan un siguru\
contra rutura de guasus.

Las fiastas que ti faemus,\
han ser sonadas esti añu,\
que d'esu, ha d'encargasi\
la pirutenia de Pablu,\
¡desde Cangas de Narcea\
vianin aquí p'atronanus!\
Orquestas de las mijoris\
esti añu contratarun,\
haylas abondu famosas\
ya las que nu lu son tantu,\
dispuás de tocar aquí...\
tianin el camín abiartu,\
que ya lu diz el reflan:\
desde Cuideiru p'al Cialu.\
Atuación del Coru Mixtu\
que siguru ha deleitanus,\
de la Banda de Corvera,\
ya lus gaiteirus del puablu.\
Animación ya xareu,\
siguru nu ha de faltanus,\
Tú notariaslu bian,\
veuti con cara de suañu,\
siguru que ti pasasti\
toda la nuachi dispiartu,\
peru son las fiastas tuyas\
ya tianis que perdonanus.

Ahora, vou a tirminar\
ya deixati hasta outru añu,\
peru antis, comu siampri,\
quiaru faceti unus ruagus:\
Protéginus, Santu Hermosu,\
que bian lu nisicitamus,\
ya bindicinus la mar\
pa que haiga peixis a ciantus,\
danus trabayu i salú,\
que dineru nu ha faltanus,\
libranus de todu mal\
ya fainus un sitiu en Cialu.

Vou imprimar co lus vivas,\
por inrriba ya por baxu\
ya si si mi ulvida algunu,\
¡qu'asperi pa diantru un añu!:\
¡Que viva en primer llugar,\
el nuasu Patrón ya Santu!,\
-esi sos Tú San Pidrín,\
nun piansis que ti cambiamus-\
Comu ya'l santu mañana,\
¡que viva'l Siñor San Pablu!\
¡ya que viva San Pablín\
que ocupa'l tercer puastu!\
¡Viva Santa Anina Hermosa,\
muy venerada n'el puablu!\
ya outru más pa San Juaquín,\
que del Siñor son lus gualus,\
¡Viva Santiagu el Mayor\
ya San Antoniu'l Paduanu!\
Viva tamián Santa Tecla\
ya viva'l que toca'l pianu.\
¡Vivan lus Santus ya Santas,\
ya que vivan lus Beatus!\
Que viva'l siñor Marqués,\
ya viva'l Alcaldi nuastru.\
Que viva la upusición\
ya lus que tán n'el gubiarnu.\
¡Vivan todus lus presentis\
ya lus que si osentarun!\
Mijicanus, argintinus\
ya... ¡que vivan lus cubanus!,\
estus que cuidin a Rius,\
que ya embajador pixuatu.\
¡Vivan todus lus danzantis\
de la plaza ya del puartu!\
¡Que viva Avanti Cuideiru\
co las sos geitas tocandu!\
¡ya outru viva pa Guti,\
que vaqueiru lu nombrarun!.\
Un viva pa las orquestas\
ya outru viva pa lus fuaus,\
¡vivan lus cochis de choqui,\
que vianin todus lus añus!\
¡viva'l Xixón ya'l Uviadu\
qu'en primera s'aguatarun!\
Que viva'l Patrón Mayor\
que outra vez lu riligiarun.\
¡Ya viva milenta vecis\
la copla que ricitamus\
pa tirminar el Sermón\
con urgullu lus pixuatus!:

> ¡MIENTRAS CUDILLERO VIVA,\
Y DURI LA FUENTI'L CANTU,\
VA SAN PEDRU A LA RIBERA,\
CON TODOS LOS DEMAS SANTOS!

> ¡Amura vela!¡Isa vela!\
¡Fuego a babor!¡Fuego a estribor!\
¡¡¡Viva Pedro!!!