 +++
draft = false
date = "1999-06-29T12:00:00+02:00"
publishdate = "1999-06-29T12:00:00+02:00"

title = "L'Amuravela 1999"

description = "El sermón de L'Amuravela de 1999 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-1999/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgen Soberana,\
vou ichar L'Amuravela\
comu San Pedru asperaba.

Aquí nus tiánis, Patrón,\
outra vez a lus pixuatus,\
qu'apenas nus dimus cuanta\
ya pasóunus outru añu.\
Nun faira falta diciti\
pa que tamus en el puartu,\
que Tú, sos abondu llistu\
y'amás con mandu n'el Cialu.\
Ya pa nun arrodear más:\
¡filicidadis ti damus!\
que las tianis miricias\
amás de que ya'l tou santu,\
po lu muchu Santu Hermosu\
que Tú ti vianis destandu,\
desdi tiampus terremotus\
prutigiandu al nuastru puablu.\
Vou filicitar tamián\
al compañeru San Pablu,\
pos, siguru alguna vez\
tamián nus ichó una manu.\
Ya por si escasu, tampoucu\
a San Pablín ulvidamus,\
qu'anque nun tea nus altaris\
aquí ya muy apreciau,\
pos ciarranus lus festejus...\
(si nu hay días amestaus).\
Peru Tú, Santu Patrón,\
(nun tá de más ricordallu)\
sos de todus el primeiru\
ya siampri el más venerau,\
pos, dicidiárunlu asina\
lus nuastrus antepasaus,\
porque fusti mariñeiru,\
antis que Papa nombrau.

Ahora, vou a imprimar\
comu siampri co'l rilatu,\
asperu nun arranati,\
pos paemi, ya abondu llargu,\
peru... pongumi a isquibrir\
ya cuandu imprimu nu aparu,\
-en estu Patrón Binditu,\
bian qu'anotu la tou manu-\
asina que miantras Tú\
la salú mi sigas dandu,\
has de tenemi aquí inriba\
pa cuntati desde'l barcu,\
todu lu que nus socedi\
en el mundu ya n'el puablu.

La pesca comu bian sabis\
vei día a día iscasiandu,\
peru, nusoutrus ¿güisti?\
unda vamus risistiandu.\
Nun seremus lus primeirus,\
del Cántabru comu antañu\
peru lus mijoris, piansu,\
siguru siguimus siandu,\
¡po lu menus en el "pinchu"!\
que pa esu lu enventamus,\
¡ya si non fuamus nusoutrus,\
foi algunu bian cercanu!\
Asina, que mira ver\
si nus ichas una manu,\
pa que nus den cuantu antis,\
porqui ya muy nesezariu,\
esa dunuminación d'urigin\
que tantu nisicitamus,\
pa ponei a las mirluzas\
una siñal en el rabu.\
¿Nu i la diarun a lus vinus\
de la Ribera del Duaru?\
¿Ya nun ya más emportanti\
la Ribera d'esti puablu?\
que viu pasar por ella\
carrus de mirluza a ciantus,\
ya amás, tamián ya'l sitiu\
desdi dondi ti falamus.

Rispitivi a las costeras\
que tuviamus esti añu,\
foi bona la de bunitu,\
nun tenemus que queixanus,\
sin embargu la mirluza\
más bian tuvu iscasiandu,\
rigular la de palangri\
ya la del pinchu, fallandu,\
tamián entróu la caballa,\
anque'l preciu, iba baxu,\
con todu estu ya la angula,\
fuamus del añu saliandu.

Estu, vei comu ti dixi\
de lu pior impiorandu,\
nun solu aqui en Cuideiru,\
que tamián por outrus llaus\
tianin sos más ya sos menus:\
Por baxu tan lus moracus\
ya esi paru biuloxicu,\
que asina vian tar llamau,\
¡nun sei quian lu viu lóxicu!\
yo nun lu tengu aclarau,\
nusoutrus vamus pa casa\
ya ellus siguin co'l pescau.\
Por outru llau Gibraltar,\
que paez si llevantarun\
algu de patas d'atrás,\
ya hasta pidiarun rifuarzus\
a Engalaterra, pa ichar\
afuara lus nuastrus barcus.\
Peru pa m'idea ¿guais?\
salíuis el tiru cambeau,\
que Matutis, co lus monus\
dexóulus diantru pechaus.

Vou ahora a rilatati\
un par d'acunticimiantus,\
de esus que son emportantis\
ya que dan prestancia'l puablu:\
L'Amuravela de Oru\
n'el mes d'Utubri entregarun,\
esta vez aristocrática\
ya amás, por duplicau:\
un Marqués iba d'aqui,\
muy quiriu ya apriciau:\
José Antoniu "el del cabli",\
l'outru, iba allegau,\
pa "algunus", más emportanti:\
Prisidenti'l Principau,\
Amigos de Cudillero,\
tuviarun muy acertaus.

Outru galardón de oru\
(ya esti foi el otavu)\
la Cofradía'l Curadillu\
en diciambri cuncidiarun,\
celebrousi en Ca Mariñu\
ya un iquipu, el premiau,\
de Oceanografía Biulóxica\
paemi que ya llamáu,\
que didicansi a istudiar\
todu lu que ya más nuastru,\
que son: la mar ya lus peixis.\
y'amás quiarin istalanus,\
un llaboratoriu d'esus,\
pa siguir invistigandu.\
¡Mira ver si lus ayudas\
pa que atotin prontu cuartus!

Con tantu oru, Patrón,\
que vinimus ripartiandu,\
nun ti istrañi qu'en pidioricu\
salga un paisanu diciandu\
que un riu por Faeu\
baxa d'oru ribusandu...\
comu n'el Oesti ¿guais?\
van a tar lus aldianus.

Llegarun las navidadis\
ya hubu múxica po'l puablu\
pos punxárun altas-vocis\
con vellancicus sonandu,\
ya'l Coru Mixtu, tamián\
golvéu dar un bon cunciartu.\
¿Lu que sí ichei en falta,\
foi na Plaza el nacimiantu?\
ya había un "arbulín"\
embotau diantru d'un tiastu.\
¡Siguru que lu fixarun\
pa deixar aparcamiantu!.\
Ya siguiandu la custumi\
que imprimóu fai algún tiampu\
Isulinu en Nuachibuana,\
con champán si pego'l bañu,\
¡vei cabar siandu más tipicu\
qu'el baili del Pirlindangu!\
El que nun lu pasóu bian,\
foi San José isti añu,\
pos en Belgica ¿güisti?\
hubu un finomenu istrañu,\
que al paecer de lus belenis\
iba disapariciandu.\
(a poucas el Neñu Dios,\
caba n'un hurfilinatu)\
Peru menus mal, que prontu\
discubriusi'l cotarru:\
Pos eran las fiministas\
que lus taban arrobandu,\
lu que nun m'ixplicu yo...\
¿qu'iban a facer co'l Santu?\
con la cantidá de homis\
que andan pur hi cilibatus.

La Cabalgata de Reis,\
con abondu llucimiantu,\
lus tres Magus en carrozas\
ya tamián el nacimiantu,\
canticus del Coru Mixtu,\
ya muchu acumpañamiantu,\
¡hasta fuaus d'artificiu\
en el mualli si quemarun!\
Viandu estas cousas, lus Reis,\
tan contentus si punxárun\
que nun quedóu un niñin\
en sin ricibir rigalu.

Lus otrus Reis, Patrón\
cunvirtiarunsi en gualus,\
pur ciartu, un neñu bian guapu,\
llámasi, Filipi Xuan\
Froilan de Todus lus Santus,\
punxánun-i tantus nombris\
que cabóusi'l calandariu,\
¿al de la Infanta Cristina,\
nun van poder bautizallu?.

En freberu, el carnaval\
venu por todu lu altu,\
mazcaras ya mazcaritas\
¡mi alma! que nun faltarun,\
hubu desfracis a esgaya:\
niñinus, mozus ya viayus\
ya tamian iba una cabra\
rodiada de gitanus,\
peru dispuás n'el cuncursu\
tres bonas "misis" ganarun,\
dos... paicianmi "pravianas",\
la outra, guiñabami'l "guayu"\
ya pa ir facianduis ritratus,\
lus paparachis, al llau.

La Semana Santa, bona,\
pos acompañou el tiampu,\
¡viniarun tantus touristas\
que nun si cabía'n puablu!\
asina n'as prusicionis\
hubu abondu llucimiantu\
ya de xanti comu borra,\
iba un xintíu disiartu,\
imprimandu comu siampri\
por el Dumingu de Ramus,\
el miárculis, co las Lárimas,\
que ahí tocati ir llorandu\
ya'l día siguianti, xuavis,\
a mí tocami'l Calvariu,\
¿Que i pasó al Padri Virxiliu\
el día de Xuavis Santu?\
que al acabar de comer\
paez quedóu apigazandu,\
ya llegóu a lus uficius\
cuandu taban imprimaus,\
¡ya nun sabi que facer\
pa salir aqui nombrau!\
Quedóunus un poucu cortu\
el viarnis el Santu Intiarru\
ya al llegar a la plaza,\
hubu algu de discunciartu,\
pos el Santu Dios ¿güisti?\
cantóusi n'a Ilesia diantru.\
Lu que llamóu l'atención\
ya dexóunus buquiabiartus,\
foi un rapaz de Lluarca,\
co la corneta tocandu.\
Nun mi quiaru ulvidar\
de las Venias, sin un fallu.\
A Mafre ya a lus cofradis,\
la noraguana is damus,\
pos pa faer todu estu\
abondu si tan destandu.\
Siguru que diantru poucu\
vamus tener Desenclavu\
ya pa completallu todu,\
nu ha de faltar el Encuantru.

La carretera del Pitu\
sigui tuvía con rimiandus,\
ya pa mi idea, San Pedru,\
igual que tábamus, tamus,\
a pesar de que'l Alcaldi\
ponxu empeñu en arreglayu.\
A ver si sirvi de algu,\
qu'haiga cambiu de gubiarnu\
y'amás de suluciunar estu,\
fan una playa pa'l puablu\
¡que nun piansin que mi ulvidu\
de algu tan nesezariu!\
Sacrificamus el Oliu\
pa faer el puartu nuavu,\
peru esu nun quiar dicir\
que renunciamus al bañu.\
Siría bastanti tristi,\
qu'antis la tuviara Uviadu,\
¡nun ti tou falandu en baldri,\
que intentus ya lus fixárun!

Paez que lu del pidiatra,\
pur fin ya lu cuncidiarun,\
ya pa'l Estitutu Selgas\
un modulu nuavu i diarun,\
pa que aprendan lus alunus\
a conservar el pescau.\
Pa cunsiguir estu ¿guais?\
hasta una gualga fiximus,\
peru...nun era de fami,\
¡por esu piardi cuidau!\
que pa protestar con fuarza\
mijor co'l buchi cargau.

Tamián teu que diciti,\
que muy guapu ya muy amplu,\
tá quedandu el cementeriu;\
¡hasta con aparcamiantu,\
pa poder dexar lus cochis\
cuandu hay enterramiantus!\
Lus de la Cumunidá,\
gulviarun tar acertaus;\
ya nun mi quiaru ulvidar\
de lus que diarun lus praus.

El vinticincu d'Abril\
ya antis el vinticuatru,\
en na isplanada que hay\
al final del puartu nuavu,\
fixárunsi unas xornadas\
de manchegus ya asturianus,\
pa prumucionar prudutus\
ya sirvir d'hermanamiantu,\
acudíu mucha xanti,\
pixuatus, ya d'outrus llaus,\
ya comu todu iba gratis,\
tirabansi al asaltu,\
yo el vinu, ni lu aprovei,\
de quesu, tocoumi algu,\
peru húbulu ¿güisti?\
qu'arramplóu pa todu'l añu.\
Divulvimus la vesita\
dispuás en el mes de mayu,\
peru, pa m'idea ¿guais?\
nun tomamus comu diamus,\
que lus que fuarun, paemi,\
muy contentus nun gulviarun.

Ya tamián el deciseis\
de esi mesmu mes de mayu,\
a Don José Luis el mélicu,\
un homenaxi fixámus\
pos abondu s'ismuliu,\
atindiandu a lus pixuatus,\
llegoi la jubilación\
ya po lu tantu el descansu,\
ahora, has dai bona salú\
pa que poda disfrutallu.\
ya'l que vian de sostitutu,\
la bianvinida li damus.

Gracias, San Pedru Binditu,\
por vigilar desde'l cialu,\
pa que de sustus, nun pasin,\
las disgracias en el puablu.\
Dos encendius d'emportancia\
en esti añu tuviamus:\
unu el deciseis d'otubri,\
l'outru en diciambri a mediaus,\
ya en lus dos, paezmi a mi,\
que si notóu la tóu manu,\
pos a nenguna presona,\
socedeui nengun dañu.\
Ya tampoucu a la parea\
que si iba pasiandu\
aquí po'l mualli del esti\
el dia primeiru del añu,\
que una fola traicionera,\
meteuis el miadu en cuarpu,\
¡ya que dean gracias a Dios\
que tan ahí pa cuntallu!

Siguimus, Santu Patrón,\
al igual qu'el outru añu,\
co las dichosas pastiallas\
que paez que fan milagrus:\
La Viagra, ya la conocis,\
¡de uidas, ya lu sabemus!\
Peru tamián ahora hay outras\
que fan que ti salga el pelu,\
¡estas ha viniti bian!\
pos Tú, San Pedru, ¡sos calvu!\
asina, que has de aforrar,\
el sombreru de tres picus\
que ti regalóu San Xuan,\
contra'l picor del musquitu.\
¡Peru San Pidrín del alma!\
aquí nun caba'l enventu,\
pos tamián saliarun outras,\
que son pa'l delgazamiantu,\
estas, más bian pa muyaris,\
las outras, solu pa machus.\
¿Nun ti paez que ya muchu\
pa beber d'un solu tragu?\
¿Imaginasti Cuideiru\
en sin gordas ya en sin calvus?.

Por outru llau, esti mundu\
sigui igual de disquiciau,\
co las guerras, las guirrillas,\
lus sicuatrus ya atentaus,\
cuandu si caba un cunflitu\
ya tianin outru imprimau,\
que lus mandamás del mundu\
tan lus dos muy priucupaus\
por sulucionar lu d'ellus\
ya deixallu arreglau:\
unu lu de la Liwiski\
que lu dexóu disicau,\
ya'l rusu co lu del codu\
que lu tian siampri impinau,\
ya cuandu ta de risaca\
dicin qu'anda catarrau.\
Pitus, guavus, Coca-Cola,\
todu tá contaminau.\
La guerra de Yuguslavia\
con misilis disviaus,\
co la Pirutenia Pablu\
habían tar más acertaus.\
Ya dispuás, tan las catastrufis\
pruducidas po lus viantus,\
comu esi huracan Mitch\
que causo abondus muartus\
ya muchus milis de probis,\
qu'en sin techu si quedarun,\
has de mirar, compañeru,\
si faeis algu desde'l Cialu\
ya podeis enderechar\
lu que lus homis torcemus.

Vou falati de las modas,\
que nun lu faigu fai tiampu,\
anque pa icir la verdá\
muy poucus cambius tuviamus,\
igual en'a vistimenta\
Tú nun tas nin desfasau,\
llevasi la minifalda,\
lus umbligus, destapaus\
ya tamián las trasparencias\
con todu bian vintilau,\
-llevandulu todu al airi,\
han garrar un risfriau-\
lus zapatus con taconis,\
peru...bian suplementaus,\
ya lus cuarpus, delgadinus,\
¡anuresicus llamaus!,\
pa m'idea que lus mudistus\
n'estu tan intivocaus,\
más que disfilis de moda,\
fan disfilis d'esfamiaus.

De lu que tran las rivistas\
nun sei si cuntati algu,\
pos a vecis dati nouxu\
el garrallas en'a manu:\
Tuvu a puntu disvurciasi\
la Ruciitu Carrascu,\
peru dispuás de falar\
tan agustitu quedarun,\
¡ya enventaran outra hestoria\
cuandu nisicitin cuartus!\
Ya'l Condi Lequiu, Patrón,\
yo hasta cerrei lus guayus,\
nun ves, qu'ahora nu escondi,\
pos todu lu va insiñandu,\
¡mala centella lu parta,\
el dañu que ta faciandu!\
qu'andan todas las muyaris\
buscándui tres pías al gatu.\
¡Vou a deixar estus temas,\
qu'han acusami d'escandalu!

Asina que vou falati\
de las fiastas d'esti añu:\
Lus autus que hay en'a Ilesia\
Tú mismu lus tarás viandu,\
guay foi la misa en tú honor,\
mañana la de San Pablu,\
que yá la Sacramental,\
al Santisimu, sacamus\
dispuás en'a prusición,\
con alzombrau por el sualu;\
el día de San Pablín,\
el uficiu po lus muartus\
ya prusición po la mar\
si nus lu pirmiti'l tiampu.\
Las orquestas son bian bonas\
comu siampri aqui lu fuarun,\
haylas de Madrí, Navarra,\
Valladulid ya Asturianus,\
sin ulvidar lus gallegus\
ya la Guararey, cubanus.\
Tiatru pa lus niñinus\
con el grupu Tragaluz,\
¡comu nus la tragui toda\
vei tar el "Topu" enfadau!\
Asina que comu ves,\
la fulixa nu ha faltanus\
ya lus fuaus d'artificiu,\
tamián hasn ser de restrallu.

Vamus tirminar, Patrón,\
que foi el sermón bian llargu,\
y'anque Tú tes muy a gustu\
el xintiu tá cansandu,\
que tantu tiampu de pía\
nun lu aguanta ningún cuarpu.\
Po lu tantu, vou piditi\
la prutición pa esti puablu,\
pa que siampri tea allegri,\
ya ti siga festejandu.\
Danus la to bindición\
que bian la nisicitamus,\
¡ya qu'el próximu añu sea,\
mijor qu'esti que pasamus!

Vou imprimar co lus vivas,\
pa ir tirminandu el rilatu:\
¡Viva San Pedru Gloriosu\
ya viva tamián San Pablu!\
¡ya outru viva igual de grandi,\
pa'l que vei en tercer puastu!\
¡Un viva pa'l Xacobeu,\
ya outru viva pa Santiagu!\
¡ya que viva'l San José\
del diacinuavi de marzu!\
¡Viva Santanina Hermosa,\
que aquí nunca la ulvidamus!\
ya pa que nadí nus falti,\
¡que vivan todus lus Santus!\
lus que van a la Rivera\
ya lus de la Ilesia diantru.\
¡Viva'l Siñor Arzubispu,\
ya que viva'l Padri Santu!\
¡Que vivan las xerarquias\
de mar, de tiarra ya viantu!\
¡Viva'l nuavu Prisidenti\
que mandi n'el Principau!\
¡ya tamian damus un viva,\
pa todus lus deputaus!\
¡Que viva'l Siñor Alcaldi\
con el nuavu Yuntamiantu!\
ya que piansin muy en seriu,\
poner pa estus cuatru añus,\
por incima lus partius,\
lus interesis del puablu.\
¡Que viva Avanti Cuideiru!\
pos tantu si tan destandu,\
que son la primera banda\
con una nipona diantru.\
¡Vivan lus del Coru Mixtu,\
ya Ruciu, que ta'l mandu!\
¡Vivan todus lus presentis,\
ya lus nuastrus mijicanus!\
¡Que vivan lus dos xigantis\
que vamus a prendeis fuau!\
¡Ya viva la nuastra copla\
que habeis güilla n'el Cialu,\
pos piansu gritar más fuarti\
que lu fixi l'outru añu!

> ¡MIENTRAS CUDILLERO VIVA\
Y DURI LA FUENTI'L CANTU,\
VA SAN PEDRO A LA RIBERA,\
CON TODOS LOS DEMAS SANTOS!

> ¡Amura vela!¡Isa vela!\
¡Fuego a babor!¡Fuego a estribor!\
¡¡¡Viva Pedro!!!