 +++
draft = false
date = "2002-06-29T12:00:00+02:00"
publishdate = "2002-06-29T12:00:00+02:00"

title = "L'Amuravela 2002"

description = "El sermón de L'Amuravela de 2002 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2002/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l’amuravela\
comu San Pedru asperaba.

¡Filicidadis! ¡San Pedru!\
lu mesmu i digu a San Pablu\
que ya’l sou santu mañana,\
al menus aquí n’el puablu,\
peru esu, nun quiar dicir\
que teis lus dos desvurciaus,\
pos por lus llibrus sabemus\
cuandu vus martirizarun,\
co la cruz pa baxu unu\
ya’l outru decapitau.\
Peru comu aquí en Cuideiru\
siampri fuamus afamaus\
de gustamus la fulixa,\
faemus el santu allargau,\
asina, en de ver d’un día,\
cuatru tenemus fijaus:\
La vispura pa entonar,\
San Pedru, pa ir arrincandu,\
San Pablu pa garrar marcha\
¡ya en San Pablín reventandu!\
Po lu tantu, San Pidrín,\
danus fuarzas desde’l cialu,\
pos vamus nisicitallas\
forasterus ya pixuatus,\
imprima por mi el primeiru\
pa prencipiar co’l rilatu,\
que abondas cousas ¿güisti?\
teu n’el buchi pa ir cuntandu,\
a Ti, siguru han gustati,\
a outrus, pa m’idea non tantu,\
teneran que nas oreas\
ir lus taponis puniandu.

La mar, San Pedru del alma,\
sigui al igual que outrus añus,\
vamus de mal en pior\
nin hay peixis, nin hay cuartus,\
por nun tener, nun tenemus\
ahora, ni aú facer lus barcus,\
pos cerróu el astilleru\
que tiníamus en puablu.\
Ya, nín sei si son costeras\
a lu que nus didicamus,\
la quistión ya ir a la mar\
precurandu garrar algu:\
mirluzas, panchus, barbadas,\
calamaris, redoballus,\
algu d’angula, porcebis...\
intentar salir del añu,\
que la cartera ta floxa\
ya son abondus lus gastus.\
Peru esu nun abasta,\
añoramus outrus tiampus,\
en lus que la abundancia\
era la reina del puablu.

Pensamus, que la vesita\
del siñor Menistru’l ramu,\
el día trenta d’utubri\
iba sirvinus de algu,\
¡bian pudía isficiasi\
co lu bian que lu tratamus!\
peru d’un tiampu pa cá\
ya vinimus comprobandu,\
que a lus probis mariñeirus\
nengún casu is tán faciandu,\
paemi tamus aquí,\
porqui fas Tú algún melagru.\
Peru si puadis, precura...\
una vez mitiu en gastus\
qu’el melagru sea grandi\
o al menus que sea sonau,\
imaginasti, Patrón....\
solu por diciti algu:\
Acabar co’l tren de bolus\
que outra vez lu pirmitiarun\
y’anqui ten a doci millas,\
siguru han de facer dañu;\
que lus barcus de Cuideiru\
vendan todus en el puablu,\
que haiga paru biulóxicu\
ya tar en casa cobrandu,\
peru miantras tantu ¿guais?\
que ten la mar vigilandu\
pa que lus botis gallegus\
nun vengan a isquilmanus.

Miou probi, tu has dati cuanta\
lu que tamus padiciandu,\
tenemus ... pisicosis d’esa\
o tamus inlluquiciandu,\
pa muastra, abasta un botón,\
mira lu que mi cuntarun:\
Saliarun un día a calar\
seis u siati aquí del puartu,\
pa más señas teu diciti\
qu’Isulinu iba al mandu,\
llargarun lus apareus\
ya de ripenti, un rivulau\
que lus outrus botis ¿guais?\
pensaban pasaba algu,\
taban todus al costau\
con gaxartis en’a manu,\
asperandu por el peix\
qu’Isulinu iba alandu\
ya que sigún is dicía\
iba pa’l fondu tirandu,\
cuandu pur fin cunsiguíu\
metellu diantru del barcu\
¿sabis lu qu’era Patrón?\
¡sentati pa nu ir al sualu!\
¡¡¡era una patarroxa!!!\
ya bian piqueña pur ciartu,\
si fuara una roballiza...\
facían fiasta n’el puablu.

Si mal si portóu la mar,\
igual tuviamus co’l tiampu,\
en diciambri abondu friu\
y’agua y viantu nun faltarun,\
marzu nun si portóu mal\
peru mayu marceandu,\
asina que comu ves,\
el armariu tuvu abiartu\
pa cambear d’endumintaria\
cuasiqui que todu’l añu.

En sitiambri, el día onci,\
quedóu el mundu asoráu\
viandu a las torris gemelas\
comu si isgorromblarun\
cuandu dos avionis ¿guais?\
contra ellas s’istrillarun.\
Discubriusi dispuás,\
qu’era un ataqui-tentau\
qu’el lloucu isi de Bin Ladin\
tinía bian planeau,\
más de milenta presonas\
en esi autu murriarun.\
Peru nu abastóu con esu\
pos pa siguir cizañandu,\
didicousi el muy xostrón\
a unviar por el correu\
sobris con el antrax diantru,\
pa que asina el que lu abriara\
murriara cuntaminau.\
En Cuideiru, a risultas\
bon cirriburri amontarun\
con un sobri sospechosu\
que n’el Patrón ricibiarun,\
vinía ... de Telaví,\
ya nadi quiria mirallu,\
venu la guardia cevil,\
pulicias, el juzgau\
ya paemi tamian taban\
d’Uviadu dos deslletraus,\
¡na más nus faltóu l’ejercitu\
pa tar el puablu tomau!\
(pa m’idea qu´hasta a Gerardu\
ya tinían avisau).\
Ya’l Patrón en Tenerifi,\
dicin iba priucupau...\
¿tiniría miadu al polvu?\
¿o al sobri cuntaminau?\
De dañus colateralis\
dos deixámus apuntaus:\
Eloy ya Marisol,\
casi caban disvurciaus\
ya la probi de Josechu\
nun tian el sustu quitau.

L’Amuravela de Oru,\
entregóusi, el vinticuatru\
del pasau mes de nuviambri,\
¡esta vez quedóu en puablu!\
Ya las dos, ¡hay que dicillu!\
con todu miricimiantu;\
una pa Ernestu Marqués,\
que abondu si ta destandu,\
en llevar la Cumunidá\
Parruquial de lus pixuatus.\
Lus de Cuideiru Turismu\
fuarun lus outrus premiaus,\
bona cena en Casa Lupa,\
descursus que nun faltarun\
ya bonus cantus tamián\
po’l Ochoti Langreanu,

Las Navidadis, más sosas\
cada añu van risultandu,\
nin vellancicus, nin llucis,\
nin siquiara el ñacimiantu\
a la puarta de la ilesia,\
na más que hubu el de diantru.\
Dispuás, viniarun lus Reis,\
con gran luxu ya boatu,\
pa falais a lus niñinus\
ya ripartíis lus rigalus,\
antis d’isi pa’l urianti,\
botamusis unus fuaus.\
Tianin más suarti que Tú,\
que nun lus gualis fai tiempu,\
anqu’isti añu, pa m’idea\
paez que lus cunsiguiamus,\
¿acasu l’isquirbirían\
alguna carta a lus Magus?\
¿u siría el Yuntamiantu\
qu’omentóu el pirsupuastu?\
La quistión, yá que lus haiga\
ya que ti honremus el santu.

En frebeiru, outra vez\
el antroyu cilibramus,\
nun lu facemus en martis\
comu fan en outrus puablus,\
pa que nu haiga cuncidencias\
ya asi nun perjudicallus,\
ya anque teamus en Cuaresma\
asperamus hasta’l sabadu,\
ya tal éxitu, Patrón,\
dicin pur hi tan tiniandu,\
qu’en Brasil ya en Tenerifi\
andan co’l ripiru en cuarpu.\
Lus desfracis, teu diciti,\
urixinalis ya guapus,\
las Mininas, la balanza\
ya una caja con un muartu,\
fuarun lus que arramplarun\
co lus premius ya lus cuartus.

Llegóu la Semana Santa,\
esta vez, en mes de marzu,\
ya tamián n’esta ucasión\
acompañounus el tiampu,\
llogramus las prusicionis\
desde’l Dumingu de Ramus,\
hasta cabar co las Venias\
el día Sabadu Santu,\
todas con gran devoción\
ya fervor de lus pixuatus,\
outra cousa, l’asistencia,\
en esu nunca igualamus,\
en’as de tardi y tempranu\
paezmi que algu fallamus,\
pos la xanti nu acudíu\
comu facía outrus añus,\
¿será quistión de mirar,\
pa ver si hay que cambear algu?

¿Hasta cuandu vamus tar\
co las obras padiciandu?\
nun m’ixtraña qu’al Calvariu,\
fuara pouca xanti isti añu,\
pos abondu sufrimiantu\
ya tenemus lus pixuatus.\
Empresa que bian pa ca\
acaba siampri quebrandu,\
ta pasandunus lu mesmu\
que cuandu si fixu’l puartu,\
mira ver si nus ayudas\
pa desfacer el intuartu,\
¿quian sera’l iluminau\
que firma estus contratus?\
¡que Dios lu tenga na gloria\
si tian tuvía traballu!\
Ahora, ya Jesús Martínez,\
el encargau d’ultimallus,\
pa m’idea que esta vez\
si tamus en bonas manus.\
Asina que mira ver\
si Tú puadis apurallu,\
pa que si desti en cabar\
todu lu que ya imprimarun:\
la Cai, la Plaza, almacenis\
ya’l Hogar del Xubilau.\
Outru cantar vei a ser\
l’ampliación del Yuntamiantu,\
que aú si alcontraba la Casa\
de Don José, tan faciandu;\
cuandu la tirarun ¿guais?\
vimus un paisaji nuavu\
ya hasta hubu referendu,\
pa idificar, o deixallu,\
¡ganóu la edificación!\
asina qu’en esas tamus,\
ya tantu lu edificarun,\
que paez que si pasarun.\
Solu falta que lu cabin\
ceu ya bian diantru del plazu\
ya podamus ver Cuideiru\
bian adecentau ya guapu.

Las fiastas de premavera,\
en el Pitu cilibrarun\
co la ixcusa San José,\
el día primeru de mayu,\
imprimarun en abril\
ya dispuás diarun un saltu,\
xanti hubu comu borra\
iba un xintiu disiartu,\
tinían que urganizar,\
las tos fiastas Patrón Santu,\
total lus que tan al frenti\
son tamián bonus pixuatus\
ya...¿qu’emportancia tindría\
una vez mitius en gastus?

Ahora que tantu nus tan\
el tourismu fomentandu,\
vou dais alguna ideas\
por si lis sirvi de algu:\
de chaquilis, por exemplu,\
faer un campiunatu\
de carreras en el Sabli\
ya co las pulgas, de saltus,\
cumpitición de piraguas\
po la Mimosa baxandu\
ya la meta, xustu au taba\
la playa de esti puablu,\
¡pur ciartu! ¿qué sabis d’estu?\
¡Kiku! ¿la playa pa cuandu?\
tú piansas que con vistiti\
de mohame po’l disiartu\
ya’l teléfanu na manu\
¿tianislu sulucionau?\
Mira que hay ilicionis\
ya Cuideiru ta asperandu,\
todu, nun van ser senderus\
¡tamián queremus bañanus!

Ya puadis urganizar\
iscursionis por el cialu,\
tianis ahí a Manulín\
co’l autocar asperandu;\
yo puadu garantizati,\
que vas tar en bonas manus;\
solamenti co lus viaxis\
que facía todus lus añus,\
a Santana Montarés\
carretandu a lus pixuatus,\
¡tou siguru i cuncidiarun\
el carné de pasiar santus!

Comu somus urupeus,\
¡hubu un gran cunticimiantu!\
tenemus moneda nuava\
desde primeirus de añu,\
agora, ya nun hay pisetas,\
digutilu, por si es casu\
vianis a dar una gualta\
ya ves lus billetis rarus.\
¡A diciti la verdá,\
paez que  nus la liarun!\
desdi que tan esus eurus....\
¡ya nun sei si teu cuartus!\
lu que antis eran milis,\
agora son solu ciantus\
ya lus millonis miou probi,\
isfumarunsi del bancu,\
del Bancu... Bilbau Vizcaya,\
Tú ya mi vas intindiandu.\
Pur ciartu falandu d’estu\
visti que cambius tuviamus,\
desdi siampri yo pensei\
taba el “paraisu” en cialu\
ya agora discubríusi\
sigún un ubispu vascu,\
que taba... en  un tal “Jersey”\
mitiu desdi fai tiampu,\
siría de lana virgin....\
o de ovea sin pecau.

Miou probi, compadezcuti\
lu que taras padiciandu,\
por todas las tempestadis\
qu’el tou barcu ta sufriandu,\
cuandu nun hay mar de fondu,\
hay galerna o fuartis viantus,\
pos últimamenti ¿guais?\
tamus viandu cada casu...\
nin siquiara puadu icir\
por pudor ya por recatu,\
a lu que dicin,  algunus\
curas que si didicarun,\
menus mal nun foi aquí,\
qu’eran nurtamiricanus,\
lus nuastrus, van de más finus,\
solu salin del armariu.

¡Acamiantati, Patrón!\
co lu que ta sucidiandu\
diantru lus llaboratorius\
aú tan ixpirimintandu;\
dispuás de la ovea Dolly,\
esa que dicin clonarun\
-que pur ciartu, al paicer\
tian artrosis en’us guasus-\
ahora diois por frabicar,\
nun sei si cacareandu,\
un pitu que al paicer\
vian llistu pa ichar al platu,\
pos nun hay que perder tiampu\
en tener que desplumallu;\
a esti pasu, van a poner\
las pitas, fritus lus guavus\
ya las indianas sin pulgu\
han facer lus aldianus.

Ya ves San Pidrín del alma,\
el mundu ta inlluquiciandu,\
támus mil vecis pior\
que tábamus outrus añus,\
en de ver de tar en paz\
las guerras van omentandu,\
ya lus mandamasis, ¿guais?\
¡na más sabin tar viaxandu!\
nin que tomaran “rebul”\
pos siampri lu fan volandu,\
aquí, nun vayas pensar\
que nun pasa nada malu,\
esu ... d’España va bian\
ya nus ta sonandu a cuantu:\
gualgas, manifestacionis,\
viulacionis, atentaus,\
robus, drogas ya decretus;\
imigrantis afogaus,\
por vinir en esus botis\
que Mohame is da pinchaus,\
lus inguilis co’l Peñon,\
que nun caban de soltallu,\
pa m’idea qu’hasta lus monus\
el pelu nus tan tomandu,\
voy falati de outras cousas\
que más allegris pasarun.

Esu de Uperación Triunfu\
¿tamián lu vistis n’el cialu?\
¡yo nun pirdi unu miou probi!\
ver a esus mozus cantadu,\
la verdá, ¡dabati gustu!\
ya todus bian s’isforzarun,\
anqui si yo fuara Tú...\
nun tindría a gustu el cuarpu,\
¿nun visti qu’el Bustamanti\
pasóu to’l tiampu llorandu?\
na prusición de Las Lárimas\
el día Miarculis Santu,\
has d’andar con pías de plomu,\
porqui igual ti quita’l puastu.

Outru añu más, San Pedru,\
que tampoucu nus llibramus,\
como pasóu outras vecis,\
¡golveu el Gran Hermanu!\
pur ciartu, a lus cuncursantis,\
¿sabis Tú aú lus iscuyarun?\
de cada sitiu, el mijor\
en esa casa mitiarun,\
solu por nombrati algunu\
de lus que yo más mi alcuardu:\
Patricia ya la Raquel\
qu’a poucas si sutriparun,\
¿ya’l Jacintu, San Pidrín,\
nun lu visti ordeñandu?\
bian pensei que de la cabra\
si cababa namorandu,\
de Jorgi ... nun vou falati\
ta po la lluna aflotandu,\
yo mitía n’un ispuniqui\
pa que fuaran a buscallu,\
ya de pasu intentaría\
si pirdiaran n’el ispaciu\
a Boris, al Matamorus,\
tamián a Pepi Navarru,\
al Sardá, a Carmina Ordoñiz\
¡ya a todus esus marcianus!

Vou falati de fugol\
ya del iquipu del puablu,\
porqui quedóu campión\
ya mirez filicitallu,\
pasois todu lu contrariu\
al Sportin ya’l Uviadu,\
que por nun facellu bian,\
tuvía siguin n’el infiarnu\
ya que den gracias a Dios\
si nun baxan más abaxu,\
outrus... con una “novena”\
sulucionarun el añu,\
ta comprobau, que hasta en estu,\
han d’intirvinir lus santus.

Agora, ya vou cabar,\
que la xanti ta cansandu,\
pos la verbena d’anuachi\
dexolis muliu’l cuarpu,\
¡daba gustu ver bellar\
ya saltar al refugallu!\
a lus casaus, cilibatus,\
la juventu ya lus viayus,\
asina que pa marchanus,\
la dispidida ti damus,\
Tú bindicinus, Patrón\
ya llevanus de la manu,\
si notas qu’alguna vez\
el pasu vamus pirdiandu.\
Fai qu’haiga peixis na mar\
o únvianuslus desde’l cialu,\
que anqui sea por el airi\
hemus d’ichais el anzualu;\
yo vou ichati lus vivas\
pa tirminar el rilatu\
ya que lus xigantis gualvan\
a llenar de fumu el puablu.

¡Que viva’l Siñor San Pedru\
jefi del apostolau!\
¡Ya vivan lus outrus dos\
que tianis al tou costau!\
San Pablu ya San Pablin,\
que tamián son festejaus,\
 ¡Vivan San Xuan, la foguera,\
ya lus qu’en ella danzarun!\
¡Viva Santanina hermosa!\
ya viva siampri Santiagu,\
¡Vivan lus Santus, que tan\
llenus de gozu n’el cialu!\
Ya lus que tamus na tiarra,\
¡que vivamus muchus añus!\
¡Viva Don Carlus Osoru,\
que ya’l Arzubispu nuavu!\
¡Vivan las otoridadis,\
que nus vianin gobernandu!\
(ya si algunu lu fai mal,\
baxa Tú a quitai el mandu)\
¡Vivan la tilivisión,\
lus pidioricus y’al radiu!\
¡que vivan lus argintinus!\
ya lus nuastrus mijicanus,\
Ahora pa tirminar\
ya cabar bian el rilatu,\
¡Viva la copla, que yá\
el santu y seña del puablu!\
¡ya que diantru’l corazón,\
llevámusla lus pixuatus!

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA,\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!