+++
draft = false
date = "2021-06-29T12:00:00+02:00"
publishdate = "2021-06-29T12:00:00+02:00"

title = "L'Amuravela 2021"

description = ""

[author]
    name = "Cesáreo Marqués Valle"
    homepage = "authors/cesario-marques-valle"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

Filiz día tengas, Patrón\
ya por altu has cilibrallu,\
comu tamián en Cuideiru\
lu facemus lus pixuatus,\
xuntándunus na Ribera\
alredor todus del barcu,\
pa cuntati comu siampri\
lus socedius del añu,\
cumpliandu co’l riquisitu\
que de magar de lus tiampus,\
asina lu istipularan\
lus nuasus antipasaus,\
ya pa más inri tamián \
que lu fixara un pixuatu\
(cuandu foi un aldianu\
ya visti el desaguisau)\
o  pixuata que igual da,\
tantu monta, monta tantu,\
lu de “pixuate” nun sei\
si aquí viniría al casu.

Comu pa m’idea tampoucu,\
tar a cuncursu sacandu\
el textu l’amuravela\
pa ricitar cada añu,\
una idea piligrina\
qu’algunus tan comentandu,\
isu ya disconocer\
las tradicionis del puablu,\
¡yá propiu de talibanis!\
que todu van istrozandu,\
unus en nombri de Alá\
ya outrus porqui tan de fualgu.\
Si  quiarin subir aquí\
yo desiguida mi baxu,\
qu’istu nun ya en propiedá\
nin cobru nada po’l cargu.

De momentu vou siguir\
filicitandu a San Pablu,\
qu’ anqui ya’l sou Santu guay\
mañana lu cilibramus,\
-in istu d’allargar fiastas,\
de siampri fuamus lus amus-\
ya si nón ¿por qué pensais\
que a San Pablín enventamus?\
isi día menus la misa,\
el restu tou ya profanu,\
vamus a la prusición \
en sin llevar nengún santu,\
dispuás tianis el bautizu\
que si fai na Fonti’l Cantu,\
con Sergiu ‘l Franxón de cura\
ya lus d’Avanti tocandu,\
pa tirminar con el bollu\
ya bellandu el Pirlindangu.

Isu si nus lu pirmiti\
el covid isi del diañu,\
que nus tian mitíus en casa\
con el ripiru n’el cuarpu,\
a ver si co las vacunas\
nus vamus nurmalizandu\
ya golvemus tar comu antis\
del pasau añu por marzu.\
A istu llámanlu, Patrón,\
la imunidá de rebañu,\
acertarun con el nomi,\
que asína nus comportamus,\
en cuantu nus deixan llibris\
a salir en sin horarius,\
¿peru qué i vamus faer?\
si lus que tianin el mandu\
ya lus que quiarin garrallu,\
ni en asuntus comu isti\
puadin ponesi d’acuardu,\
todu son enfrentamiantus\
comu de magar nun viamus\
ya gulviandu a dividinus \
outra vez en lus dos bandus,\
la hestoria tá ahí, San Pedru,\
asperu nun ripitamus.

De la mar ¿qué vou diciti\
que nun sepas Patrón Santu?\
tamus cada vez pior,\
¡comu el chanquili avanzamus!\
La costera de bunitu,\
que bian ceu la imprimamus, \
taba dándusinus bian\
hasta que ‘l cupu cabamus,\
comu istu socedeu\
bastanti antis de tiampu,\
lus franchutis ya outrus más \
pudiarun siguir pescandu\
ya nusoutrus miantras tantu\
amarraus ya nel paru.\
Comu siampri la mirluza\
ya la que nus vian salvandu,\
que tián fama la del pinchu\
desde tirrimotus tiampus.\
Algu de pulpu, porcebis,\
saramolletis ya xargus,\
roballizas ya centollus,\
valiárunnus pa ir tirandu.\
Lu pior ya que pa todu \
nus quiarin tar vigilandu,\
¡hasta cámaras de vidriu\
quiarin poner enus barcus\
pa grabar lu que facemus\
miantras tamus trabayandu!\
¿Pensarán somus ladronis,\
o tamus istraperlandu?\
La caballa, ista vez,\
nun venu comu asperabamus,\
asina que algunus botis\
desiguida lu deixarun,\
pa didicasi a outras cousas\
ya poder siguir cumiandu.

Que pa beber bian que abrin\
baris nuavus en el puablu,\
unus porqui tan d’istrena\
ya outros por cambear de duañu,\
vou nomátilus Patrón,\
por si quiás tomar un vasu:\
Imprimas en el Veleru,\
La Casina, El Buzu Viayu,\
bar tianda La Gijonesa,\
el de Dimas más abaxu\
ya en sin moveti del sitiu\
ta ‘l Deleo apegau,\
(en ver de mesas, siguru\
puannus “messis” pa sentanus)\
¡si i punxaran Dimaría\
iba menus cumplicau!\
ya ‘l de La Rula quedóu\
abondu bian riformau.\
Tamián nus baris d’arriba\
algunus cambius fixárun,\
punxarun bonas tirrazas\
pa que teamus aparcaus.

Ena Plaza la Marina\
ta todu más ordenau,\
gualvin tar lus pasus llibris\
pur u taban siñalaus,\
asperu sea de dura\
pos en cuantu llega ´l vranu\
el tourista ya el que manda\
ya fai lu que quiar n’el puablu,\
¡l’outru añu desagerau\
iba un xintíu disiartu!,\
que vengan, ta bian Patrón,\
que asina déxannus cuartus,\
peru que si urganicin\
ya que lu faigan por tramus\
¡non todus de sopetón\
que ya nun damus abastu!

Foi comu la envasión\
que lus franchutis fixárun,\
pa vinir hasta Madrí\
en mediu ‘l cunfinamiantu,\
que sigún dicía Ayusu\
vinían a ver lus cuadrus\
que tianin enus museus,\
in ispicial lus del Pradu\
“Lus Borrachus” de Velázquez\
foi el que más vesitarun.\
Aquí viniarun algunus,\
pa m’idea dispistaus,\
pa ver un cuadru de Goya\
ya outru po’l Grecu pintaus,\
que na Quinta de lus Selgas\
dicían taban colgaus\
ya is dixímus nun buscaran\
nin pirdiaran más el tiampu,\
Anibal foi pa Madrí\
ya la Inmaculada…al cialu.\
¡Si lus Selgas llevantaran\
la cabeza, Patrón Santu!\
algunu na Fundación\
tinía que salir curriandu.

Dati gustu güir agora\
el relós del Yuntamiantu,\
al dar las horas en puntu\
apitezti tar bellandu,\
con la Red po la mañana,\
po la nuachi el Pirlindangu,\
isti ya más seliquín\
pa poder garrar el suañu,\
sin embargu las aguyas\
pirdiarun el muvimiantu,\
tan en las tres menus venti\
paradas desdi fai tiampu.\
El mirador la Garita\
pur fín ya lu ripararun,\
bona falta li facía\
comu ti dixi l’outru añu,\
asina puadi subisi\
sin piligru al descalabru\
ya desfrutar de las vistas\
desde lu altu del puablu,\
lu mesmu pasóu co’l túnil\
que baxa hasta ‘l puartu nuavu,\
qu’esflechara mediu monti\
ya taba cierrau el pasu,\
agora ya puadi usasi\
pa subir ya tar baxandu.\
Tamián al llau la playina\
punxarun un parqui nuavu,\
pa que xuguin lus niñinus\
miantras nus tamus bañandu.\
Aú nun ti puadis sentar\
pos isgorromblóu el sualu\
ya nus bancus de coloris\
que l’outru añu istrinamus,\
¡bian poucu duróu la obra!\
¿fallarían lus cimiantus?

¿Ya qué upinas del lletreru\
al oesti’l puartu viayu?\
paez ta “buscandu a Waly”\
por el faru que i punxárun,\
al de Peña Roballera,\
ya sabis, el faru nuasu,\
que nun li faigan lu mesmu\
cuandu toqui riformallu.\
¿ya la única direción\
que nus punxárun po’l vranu?\
you sufrí viandu a Angilín\
co la carritilla en manu,\
carretandu co la carni\
mualli arriba, mualli abaxu,\
teu que riconocer \
qu’agora hay menus atascus,\
peru pa casus concretus\
pudían llevantar la manu.

Isti añu, San Pidrín,\
muchas “nun fiastas” tuviamus,\
imprimandu po la tua\
que si cabóu suspindiandu,\
salvousi L’Amuravela\
que na Ilesia cilibramus,\
asina comu las misas,\
¡foi todu lu que llogramus!.\
Po las mesmas cercustancias\
a Montarés nun subiamus,\
Santa Ana ya San Juaquín\
que nus sigan asperandu\
ya si nus deixan subir\
si Dios quiar pa isti añu,\
ha ser tan gorda la cousa\
qu’hemus de baxar rodandu.\
De l’Amuravela d’Ouru\
lus premius nun s’intrigarun,\
siguru n’esta idición\
por duplicau han de dallus,\
las habaneras tampoucu\
lus del Coru urganizarun,\
ya en Simana Santa, nada,\
nin bindición de lus ramus,\
nin Calvariu, nin las Venias\
ya tampoucu el Santu Intiarru.\
En Navidá algún adornu\
ya las llucis allumandu,\
nun hubu la cabalgata,\
peru lus Reis, si viniarun,\
sentaus n’el Palación\
debaxu del Yuntamiantu,\
paicía taban contentus\
ricibiandu al rifugallu.

Outrus reis, tianin que isi,\
comu i pasóu a Xuan Carlus,\
por andar faciandu trampas\
ya nun pagar lus impuastus,\
pa facer honor al nomi\
ya po’l sou cumpurtamiantu\
nus Imiratus del Golfu\
paemi que ta viviandu.\
A lo sou ñata Liunor,\
Princesa nuasa, pur ciartu,\
van a mandala pa Galis\
a faer el bachilleratu,\
ya dixarun lus sos pas\
que del sou bolsu han pagallu,\
que pa isu sal el diñeiru\
de lus pirsupuastus nuasus.

El tiampu n’ista ucasión\
andubu algu rivirau,\
¡ya nun sabis que poneti!\
pos ta to’l día cambeandu\
¡comu fai Tony Cantó!\
sigún comu i sopli el viantu\
vei cambeandu de partiu\
pa poder siguir cumiandu,\
lus páxarus de calor\
cain a metá del iviarnu\
ya n’el vranu, con abrigu\
salimus a pasianus,\
istu ya dibíu todu\
a isu del cambiu climáticu\
po lu qu’el globu tirráquiu\
sufri de calentamiantu,\
comu nun tomin mididas\
pa cunsiguir infriallu,\
vei a lleganus el día\
que ha de cabar isplotandu,\
ahí tianis las ciclugénesis\
ya borrascas que viniarun,\
amás, San Pedru, paicían\
que todas iban del puablu,\
La Bella venu primeiru \
con folas ya abondu viantu,\
siguíula Filomena\
¡istu iba Riguera abaxu!\
con muchu fríu, con niavi\
con aislamiantus ya atascus,\
más tardi llegóu Hortensia\
ya Inaciu pa rimatallu,\
de helaus, istus dos sabían,\
dígutilu you, ¡un ciantu!

En Granada un tarremotu\
tamián feixu algu de dañu,\
hasta curenta tembloris\
en una nuachi cuntarun,\
outru tarremotu bonu\
armóulu Ayusu en mayu\
que feixu temblar Madrí\
co lus votus que li diarun,\
Podemus quedó en pudimus\
ya borróu a Ciudadanus,\
hasta Pedru Sánchiz ¿guais?\
quedóu con ripiru en cuarpu;\
que andi con cuidau agora\
cuandu tea gobernandu,\
que la llibertá nun yá\
tar de fiasta ya bellandu,\
o nun atopati al ex\
cuandu teas pasiandu.

Enus Estaus Unius\
tuviarun cambeus n’el mandu,\
icharun a Donald Trump\
en el nuviambri pasau,\
anque ‘l nun taba cunformi,\
dicía que lu enfuyarun,\
quiriandu anular lus votus\
que por correu llegarun,\
hubu manifestacionis\
ya’l Capitoliu asaltarun,\
peru nu i sirvíu de nada,\
al final cabóu marchandu\
comu si van lus que piardin,\
gachandu oreas ya rabu;\
agora Biden ya Kamala\
son lus que tan gobernandu,\
ista suanami Patrón\
¿nun tinía familia en puablu?\
ena Cai, había una tianda\
de los sos antepasaus.

¡Acamiántati, Patrón!\
cortóu la coleta Pablu,\
amás en tous lus sintius\
n’el pelu ya n’el gubiarnu,\
a lu que vei didicasi\
ya nus lu dirá co’l tiampu,\
puadi tomallu con calma\
quedouli abondu de paru,\
igual si pon de niñeru\
ya asina afórrasi un cargu.

Al llau del Humilladeru\
colocóu el Yuntamiantu,\
-con un sintiu homenaxi,\
que Amets ya Sara tuviarun-\
una placa con sos nomis\
ya con el nuastru ricuardu,\
pa que casus comu el d’ ellas\
nun si sigan ripitiandu,\
pos la violencia machista \
tenémusla casi a diariu,\
anque Santiagu Abascal\
tea empeñau en negallu.

Las que xugan al parchís\
que ti cuntéi l’outru añu,\
comu is cierrarun el Centru\
nuavu aposentu toparun,\
agora ichan las mañanas \
de café ya virmutiandu,\
vansi dispuás a comer,\
garran un taxi n’el puablu\
ya subin a Casa Lupa\
pa siguir dandui al dadu,\
¡llevarálas Carulina!\
falandulis n’ asturianu,\
tian el autu priparau\
pa carretar a lus viayus.

Lus que van hasta la verdi\
casi a diariu caminandu,\
que lu faigan con cuidau\
p’asina nun faesi dañu,\
pos de un tiampu p’acá\
socedin casus istrañus,\
salin piadras d’aú nu había\
ya esgóriansi contra ‘l sualu,\
Conchita, Carmen ya Marisol\
habéis andar más dispaciu,\
que nun tenemos edá\
pa tar rumpiandu lus guasus,\
a outrus saltanis las folas\
ya van pa casa pingandu,\
güi pasoi a Costanti,\
qu’iba bian acompañau\
por Candi, la so muyar\
ya Manulina al costau,\
ista pasoulu muy mal\
ya amás saliui bian caru,\
pos tuvu qu’ir a comprar\
de visón abrigu nuavu,\
si llevaran pixiglás\
taba el poblema risualtu.

San Pedru, has de mirar,\
Tú que sos porteru en cialu,\
si ti sobra algún llaveru\
ya facemusli un rigalu\
a Ángel el del Patrón,\
pa cuandu tea ripartiandu,\
ya asina llevi las llavis\
nel bolsu a bon recaudu,\
nun li gualva soceder\
outra vez el mesmu casu,\
que i robarun el furgón \
con toda la sidra diantru\
ya solu atopóu el sitiu\
cuandu golveu del ripartu,\
dicían fuaran lus Jimenez,\
pa mi fuarun lus Manzanus,\
Tú nun ves que ‘l cargamentu\
nin siquiara lu tocarun,\
al ver que iba de sidra\
dixarun.. parianti nuastru\
ya por isu apareceu\
sin avirías nin dañus.\
Ya pal sou pá, un relos\
que tamian i lu arrobarun,\
anqu’esti ya más difícil\
el poder ricuperallu,\
pos húbulus que lu viarun\
ir por el cialu avolandu.

Tan las gavioutas ciscadas\
comu nunca lu tuviarun,\
vou cuntati un mareaxi\
que a mi tamían mi cuntarun:\
Serafín, ya lu conocis,\
foi calar al mualli viallu,\
dispúas de lanzar la caña\
viu que salía avolandu,\
pensóu que una roballiza\
garrara de bon tamañu\
ya cuandu fuarun mirar \
xuntu a las peñas del faru,\
discubríusi el misteriu,\
pos lu que allí si atoparun\
nun foi un peix, Patrón Santu,\
si non qu’era una gaviouta\
que garróu l’anzualu al vualu.

Tan nel Estitutu Selgas\
d’aniversariu isti añu,\
pos cumpli lus vinticincu\
desque lu enegurarun,\
deseámusli que siga\
po lu menus outrus tantus\
ya si podi ser, Patrón,\
que podamus cilibrallus.

La nuasa Catedralina\
paez la tán riparandu,\
que bona falta i facía\
metei manu pol teau,\
dábati nouxu mirar\
l’altar que ta ricibiandu,\
co lus calderus colgaus\
en ver de tar co lus Santus,\
entre ‘l fríu ya humedá\
nun ganamus pa catarrus,\
¡ni con mascarialla puasta\
fuamus quianis a ivitallus!\
Güi que l’arzobispau\
ponxu ista vez bonus cuartus,\
pos Don José siampri tuvu\
enas alturas contatus\
ya siguru antis de isi\
dexóulu todu arreglau,\
agora ta discansandu \
en Uviadu xubilau,\
bian miriciu lu tian\
dispuás de cincuanta añus,\
que fai poucu lus cumplíu\
de párracu aquí nel puablu.\
Agora ya Don Antonio\
quian lu tá sostituyandu,\
has ayudalu, San Pedru,\
que tian abondu trabayu,\
lleva el probi más pirroquias\
que pa m’idea i da el pañu.

Lu de Paquirrín ¿nun haberá\
manera de arreglayu?\
que si Cantora, p’aquí,\
que si so má i debi cuartus,\
que ’l capoti del sou pá\
era de lus sous hermanus,\
que ‘l probi iba inoranti,\
qu’al paicer, lu enfuyarun,\
pa m’idea todu istu \
nun deixa de ser un cuantu\
que si enventóu “teli circu”\
comu ‘l de Ruciu Carrascu,\
pos pa dinunciallu antis\
abondu tiampu tuviarun.

Ya comu ‘l coronavirus\
que por folas foi viniandu,\
hasta anantis las vacunas,\
cuatru paemi si cuntarun,\
esu qu’el doctor Simón\
el añu pasau por marzu\
dixara íbamus tener\
tan solu dos o tres casus.\
Paez que agora, Patrón,\
un albanci vei llegandu,\
pos a bon rimu a todus\
las vacunas tan puniandu,\
notasi nus hospitális\
ya que amás hay menus muartus.\
Isu aquí, San Pedru Hermosu,\
nel mundu disarrollau,\
que nus paisis más probis\
nu hay ni cuatru vacunaus\
ya siguin murriandu a milis\
con millonis encetaus,\
isti asuntu paemi a mi\
dibías sulucionallu,\
pos sinón la enfermedá\
vei a siguir ixistiandu.

Lus fallicíus que hubu\
a lu llargu ‘l añu en puablu,\
faiti cargu Tú Patrón\
¡has atendellus nel Cialu!\
que nusoutrus, nun pudimus\
dispidillus comu antañu,\
pos al tar lus tanatorius\
col aforu llimitau,\
solu iban lus familiaris\
ya amás cuatru cuntaus,\
nin siquiara al ciminteriu\
fuamus por Todus lus Santus,\
pa que nu hubiera cuntagius\
mantuviárunlu pechau.

Sin embargu n’Argintina\
bon cirriburri amontarun\
cuandu morreu Maradona\
en nuviambri del pasau,\
L’Argintina ya Cuideiru\
tamus agora hermanaus,\
si allí morreu “el Pelusa”\
aquí feíxulu “el Pelau”,\
comu porteru que sos\
la ganancia nun ti arriandu,\
pos van a meteti golis\
¡asina que has tar al tantu!

¡Almiranti! cada día\
tamus más cerca del cialu,\
pos hasta Marti llegóu\
un espuni que unviarun,\
han llegar antis allí\
poner lus pías lus humanus,\
que llegui ‘l Avi a Madrí\
desde Xixón o de Uviadu,\
pa m’idea que nun quiarin\
que d’Asturias nus movamus,\
pos hasta nas carreteras\
peaxi quiarin manganus,\
¿nun lis abasta ‘l del Huerna,\
que ya sal abondu caru?\
lu miyor pa todus era\
que lu cabaran quitandu.

Nun t’ixtrañi que la xanti\
d’Asturias quera ir marchandu,\
pos nu atopan purvinir\
ya munchu menus trabayu,\
dexarunus sin las minas,\
sin industria, sin el campu,\
sin ir mas llonxi, Patrón,\
¿nun ti abasta ver el puablu?\
anantis había barullu\
todus lus mesis del añu,\
co lus carrus, co lus peixis\
ya lus botis en el puartu,\
agora solu hay turismu\
ya isu na más que po’l vranu,\
el restu ‘l tiampu paez\
que vivis en un disiartu,\
esu si, tamus nel clu\
isi de lus puablus guapus.

Siguru que nas alturas\
con Mahoma tianis tratu\
pa que i diga a Mohamé, \
el rey sextu de Marruacus,\
que las fronteras nun son\
p’abrillas ya tar cierrandu,\
dexandu pasar prisonas\
que tan mal lu tan pasandu,\
miantras él ta ricu podri\
ya bian gordu comu ‘n xatu,\
nun son Ceuta ya Mililla\
pa que las tea invadiandu,\
pos pirtinecin a España\
desde magar de lus tiampus,\
ta vistu que todu yá\
pa tar sacandunus cuartus,\
¡llibranus d’estus amigus\
ya lus que vayan saliandu!\
pos de nuastrus enemigus\
nusoutrus nus ucupamus,\
apruximandu a unus presus\
o a outrus indultandu.

Pa poder surdir, Patrón,\
has d’ichanus una manu\
ya sinón que sean las dos,\
¡que bian lu nisicitamus!\
prencipal aquí en Cuideiru\
co la pesca ya lu nuasu,\
pa que omentin las ganancias\
ya rigrisemus a puartu,\
fai que nus gubiarnin bian\
a lus que is dimus el mandu\
ya lus que unda nun lu tianin\
tengan pacencia asperandu.\
El ricibu de la lluz\
ayudanus a pagallu\
ya mira ver lu que fais\
pa que cambiemus el suañu,\
pos pa llavar ya planchar\
tócanus tar trasnochandu.

Agora voy dispidimi\
antis de baxar del barcu,\
asperu golver a veti\
si Dios quiar diantru d’un añu,\
pa cilibrati, Patrón,\
outra vez por tou lu altu,\
comu antis de la pandemia,\
con luju ya con boatu,\
misas, orquestas, charangas,\
cochis de choqui ya fuaus,\
que la Cumisión tian ganas\
ya lleva tiampu asperandu.

Vou imprimar co lus vivas\
pa ir dandu fin al rilatu,\
pos nun cunvian que teamus\
aquí xuntus tantu tiampu.\
¡Viva San Pedru Binditu!\
¡pescador ya Patrón nuasu!\
¡Vivan todus lus xintilis\
ya ‘l sou apóstul San Pablu!\
¡ya que viva San Pablín!\
de lus dispistaus el santu,\
de todus lus caminantis\
¡que viva el siñor Santiagu!\
¡Santa Ana ya San Juaquín,\
vivan co lus ermitañus!\
¡Viva el cura que marchóu\
ya que viva ‘l cura nuavu!\
¡Que vivan lus sanitarius\
que nus tuviarun sanandu!\
¡Un viva pa las vacunas\
que d’esta nus tan sacandu!\
¡Vivan lus que tan aquí!\
¡Vivan lus que nun viniarun!\
¡Ya viva la nuastra copla,\
que al güílla lus pixuatus,\
teamus cerca o teamus llonxi\
íntranus rispingu en cuarpu!

¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMAS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!