 +++
draft = false
date = "2010-06-29T12:00:00+02:00"
publishdate = "2010-06-29T12:00:00+02:00"

title = "L'Amuravela 2010"

description = "El sermón de L'Amuravela de 2010 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesareo-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesareo-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2010/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l’Amuravela\
comu San Pedru asperaba.

Ya tamus aquí outra vez\
fialis al tou llamamiantu,\
pos siguru nu hay na tiarra\
nin tampoucu en todu’l cialu,\
un llugar au si veneri\
al qu’ iligiarun por Santu,\
comu facemus cuntigu\
las pixuatas ya pixuatus.\
Tianis a Cuideiru todu\
d’alligría rebosandu,\
que cuartus, haberá poucus,\
peru asóbranus remangu\
pa cantar ya pa bellar,\
agarrau o dandu saltus,\
pa sacati en prusición\
po la única cai del puablu\
-asina nun nus perdemus-\
ya traeti aquí hasta’l puartu,\
pa dati cuantas, San Pedru,\
de los socesus del añu.\
Comu tianis la compaña\
de todus lus demás Santus,\
aprovechu la ucasión\
ya filicitu a San Pablu,\
pos por cilibrati a Ti\
igual mañana mi duarmu.\
Asina que comu veu\
que Tú ya tomasti asiantu,\
vou imprimar a llargar\
que tá la xanti asperandu.

La mar sigui comu siampri,\
co la pesca iscaseandu,\
ya cuandu nun pasa esu\
tan lus precius po lus sualus,\
la pescada a poucu más\
de un euru nus la pagarun,\
tamus San Pidrín del alma\
pior que lus aldianus,\
a ellus nu is pagan la lleichi\
anqui si destin catandu,\
pos risulta más barata\
traella de sitius lejanus,\
asina tamus nusoutrus\
ya mira que protestamus\
pa que a la mirluza’l pinchu\
li atin un sellu n’el rabu\
ya poda difierienciasi\
de la que garran lus barcus\
que salin llonxi a buscalla\
ya tan pa m’idea cabandu\
co’l puocu peix que nus queda;\
asina nus vei Hermanu\
piansan más en el diñeiru\
que n’el futuru inmediatu,\
cuandu nu haiga que pescar\
queixaransi a lus gubiarnus,\
anque a estus comu son grandis\
siguru que lis fan casu.\
La costera de caballa\
de melagru la llibramus,\
primeiru garrousi mucha\
peru co lus precius baxus,\
dispuás punxárunnus cupu\
subiandu lus precius algu\
y’anque foi por poucu tiampu\
a lu menus compensamus.\
Pur ciartu istu de lus  cupus\
había que regulallu,\
nun ya igual calar al pinchu\
que facellu arrastrandu,\
lus mariñeirus pixuatus\
desdi magar de lus añus,\
a lus nuastrus caladerus\
siampri lus tamus cuidandu,\
po lu tantu nun queremus\
nus toqui esi cupunazu.\
N’esta ucasión co’l porcebi\
a lu menus empatamus,\
pos garróusi en cantidá\
al outru muy prusimau,\
lus precius…. comu la bolsa,\
iban de riba pa baxu\
anque foi por Navidá\
cuandu tuviarun más carus.\
L’angula portousi bian\
non comu feixu l’outru añu,\
ya ’l preciu tamián foi bonu\
n’estu nu hemus de queixanus,\
sin embargu ‘l calamar\
más bian tuvu iscasiandu.\
Comu puadis ver Tú mesmu\
la cousa ta pa ir tirandu,\
asina que ya lu sabis\
¡nun nus deixis de la manu!

Fiastas ya cilibracionis\
comu borra hubu isti añu,\
en llegandu’l mes de juliu\
hasta Montarés subiamus,\
unus con mayor fervor\
ya outrus firviandu por diantru.\
En agostu lus gaiteirus\
truxarun música’l puablu,\
grupus de Bretaña, Iscocia,\
gallegus ya lus pixuatus,\
primeiru hubu disfili,\
dispuás na plaza autuarun\
ya comu siampri de xanti\
iba un xintiu disiartu;\
güi dicir, que cuandu taban\
lus iscocesis tocandu,\
húbulu que quixu ir\
arrastrándusi pol sualu,\
pos quiría discifrar\
lu que llevaban debaxu,\
ver si taba todu al airi\
o ver si usaban refaxu.

Tenemus una cai nuava\
didicada a Don Ricardu,\
nagurousi en mes d’agostu\
con todu miricimiantu,\
alcóntrasi na Talaya,\
asina hemus ricordallu\
pos si mélicu era bonu,\
era más mijor paisanu,\
y’anque ñaciu en Turón\
prisumia de pixuatu.

Dispuás de muchu pidillu,\
cilibrousi aquí n’ el puablu\
el día de la Santina\
ya’l d’Asturias axuntaus,\
de fiasta hubu cuatru días\
todu bian urganizau,\
pos a pesar del xintiu\
nun hubu ni un altercau.\
Venu el Prisidenti Arecis\
el sábadu a nagurallu,\
ya con una Amuravela\
ricibímuslu n’el puartu,\
fiximusi piticionis\
peru nun nus feixu casu,\
pos la Ilesia sigui igual\
¡cualquiar día nofragamus!\
siguru que co la crisis\
pa estu nun tinía cuartus,\
que tan mijor empleaus\
p’andar po’l mundu viaxandu.\
Vou a golver a la fiasta\
que ya mi tou disviandu;\
hubu autuacionis bonas\
con Miguel Rius cantandu,\
lus Tejedor, Luz Casal\
ya con Morfeu Suañandu,\
tampucu faltou la sidra\
nin lus gaiteirus del puablu,\
lus del Coru p’autuar\
una montera punxarun,\
¡peru el “Piruñu” negousi!\
dixu que i facía dañu,\
pos comu era picona\
nun si quiria tar rascandu.

Comu vian siandu custumi\
desdi fai algunus añus,\
lus buzus a la Santina\
del fondu la mar sacarun,\
llevándula en prusición\
hasta la Ilesia subiandu\
pa facei misa soleni,\
dispuás de gualta pa baxu\
en llegandu a la Ribera\
outra vez la sumirgiarun.\
Las sardinas a la plancha\
comu siampri nun faltarun,\
anque había tanta xanti\
que pa m’idea el melagru\
de lus panis ya lus peixis\
tuviarun que riditallu.

Tamián quiaru aprovechar\
ya que toy subiu al barcu,\
pa compartir con vusoutrus,\
la destinción que mi diarun\
n’el trascursu d’esus días\
de Fiu Pridileutu ‘l puablu,\
ya agardecer el apoyu\
que siampri mi vinis dandu.

Juntu col mes de nuviambri\
las habaneras llegarun,\
con bonas masas coralis\
cada sábadu autuandu,\
ya todu bian dirigiu\
pol Coru Mixtu del puablu,\
que bian pasea ‘l tou nomi\
cuandu vei pur i cantandu.\
Aparti de las cancionis\
las farturas nun faltarun,\
lus jubilaus de la mar\
el sou día cilibrarun,\
ya las muyaris dispuás,\
peru solas, ripitiarun,\
comu puadis ver Patrón,\
siampri ganan po la manu,\
ellas apúntansi a todas\
o solas o acompañandu,\
pos unda tuviarun outra\
pa dispidir bian el añu\
ya todus estus festejus\
siampri tirminan bellandu,\
asperemus salga al menus\
alguna parea de viayus,\
porqui isti añu miou probi\
pa disvurcius nun ganamus,\
húbulus de toda clas\
y’ afetaus todus lus ramus,\
¡foi comu cuandu intra un virus\
ya tirmina cuntagiandu!\
pensei que Jorgi Javier\
facía un pograma n’el puablu.

Al llegar la Navidá\
una novedá tuviamus,\
que dispuás de la mirianda\
feixusi la Misa ‘l Gallu,\
San José el probi, taba\
un pouco priucupau,\
pos meteusi n’a cabeza\
qu’ iba ‘l partu adelantau,\
menus mal que lus pastoris\
anduviarun avezaus\
pa ixplicali qu’era el Cura\
el que andaba apurau.

Cilibramus San Silvestri\
comu en outrus llaus, curriandu,\
po lu que vimus Patrón,\
foi más bian entrenamiantu,\
pos dispuás de tar aquí\
en Luarca ripitiarun,\
el campión masculinu\
foi el mesmu n’ ambus llaus,\
peru en femas, Tirisina\
dexó ‘l pabellón bian altu,\
atopou a outra muyar\
que tamián iba curriandu\
ya miantras daban la lengua\
taban po la meta entrandu.\
Nun hay que quitai el méritu,\
peru sigún mi dixarun\
foi que las outras muyaris\
el camín intivocarun.

La Cabalgata de Reis\
co’l tinirariu cambeau\
nun viniarun po la Cai\
entrarun po’l puartu viayu,\
peru nu is debeu sentar\
muy bian isti enventu nuavu\
pos a Gaspar, paeceumi\
velu un poucu mareau\
ya a Melchor algu i pasou\
pos sigún taba falandu\
entroi d’algún pica pica\
po la cara ya ‘l piscuazu,\
-a risultas del salitri\
siguru foi mutivau-\
tirou fuarti de la barba\
ya apareceu afeitau,\
dexandu a tous lus prisentis\
más que frius, congelaus.\
Menus mal que lus niñinus\
ya quirian tar durmiandu\
pa que asina al outru día\
lis truxaran lus rigalus,\
porque si nón pa m’ idea\
que si fan ripublicanus,\
o gualvi el Papá Noel\
a gananus po la manu.

A finalis de freberu\
acercousi a vesitanus\
una borrasca perfeta\
con muchus maris ya viantus,\
ya en juniu una gota fria\
que causó bonus istragus,\
isti tipu de finómenus\
anantis nunca lus viáramus,\
anqui sigún tan las cousas\
ya nada puadi asustanus,\
sin ir más llonxi, na Ilesia,\
tianis el patiu rigualtu,\
pos algún menistru Tou\
pecou por acercamiantu,\
pa m’idea ‘l Evangeliu\
muy bian nu lu intirpritarun\
nun ya lu mesmu que ten\
lus niñinus al sou llau,\
que meteis ripiru ‘n cuarpu\
ya tenellus suyugaus.

Siguimus Santu Patrón\
co la crisis padiciandu,\
ya cada día que pasa\
pior nus lu tan puniandu,\
paez que lus brotis verdis\
pa la tiarra si mitiarun,\
tomó el Gubiarnu mididas\
pa ricortar enus gastus,\
asina puadu diciti\
que hubu baxada de sualdus,\
congelarun las pinsionis,\
¿risfriaransi lus viayus?\
ya sin el chequi bebé\
han baxar lus ñacimiantus,\
ya por si estu fuara poucu\
hasta ‘l iva nus subiarun,\
sin embargu a lus más ricus\
pouca cousa lis fixarun,\
de lus bancus nin falamus\
si escasu dámusis cuartus\
pos abondu si destarun\
hasta metenus aú tamus,\
tampoucu ti vou falar\
de partius nin sindicatus,\
que a estus la suvinción\
nun güi que is la quitarun,\
asina que comu ves\
solamenti pagan cuatru.

Aquí miou probi del alma\
muy mal vamus a pasallu,\
si hay qu’ apretar más el cinchu\
ya nu nus quedan “Furacus”\
pos pa unu que tenemus\
tiannus en vilu asperandu,\
anqui en esu de dar gualtas\
bian si paez al gubiarnu,\
ya en tirar sin apuntar\
ricuárdami a un tal Marianu.\
Comu nun aciarti d’esta\
pa Rivilla i lu mandamus\
ya que unas bonas anchoas\
nus unvi por engañanus.

La cousa paez que tá\
pior de lu que pensamus,\
aquí ya nu atracan bancus\
¡roban n’el Ayuntamiantu!\
nun ya lu que tas pensandu…\
que foi de fuara pa diantru,\
anque quian entrou, paezmi\
que nun pricisaba planu,\
pos sabía d’antemanu\
aú si atopaban lus cuartus.

N’el mes d’abril cilibrousi\
de lus Selgas el alcuantru\
ya ista vez a Cajastur\
sociu d’honor la nombrarun,\
comu siampri hubu diplomas\
pa lus alunus más viayus,\
ya premius pa lus cuncursus\
d’afotus ya litiratus,\
pa tirminar la velada\
hubu una obra de tiatru\
qu’el grupu “lus Rabanitus”\
muchu bian lu tan faciandu,\
en cuatru días, San Pedru,\
han lanzasi al estrellatu,\
yo ya güi que a Matias\
ufriciaruni un contratu,\
peru prifiriu quedasi\
nun quiar avolar tan altu.

Dispuás la Semana Santa\
comu siampri cilibramus,\
a vecis de prusición\
ya outras vecis d’asuatu,\
pos comu ‘l tiampu iba bonu\
había qu’ aprovechallu,\
lus uficius riligiosus\
igual que todus lus añus\
ya de que vei pouca xanti\
siampri nus tamus queixandu,\
estu San Pidrín del alma\
había que sulucionallu,\
anque las bonas custumis\
paez que si van pirdiandu,\
¿nun notasti guay en falta\
que nun tan lus jubilaus?\
¡marchárunsi d’ixcursión!\
¿nu haberá días n’el añu\
que tuviarun qu’iscoer\
lus de las fiastas del puablu?\
¡claru! comu’l restu’l tiampu\
lu tianin tan ucupau….\
aprovecharun agora\
pa poder descansar algu.

Van por bon camín las obras\
del campu de fugol nuavu,\
asperemus qu’el iquipu\
vaiga mijor isti añu\
ya nun nus dea lus desgustus\
del campiunatu pasau,\
que de la mitá la tabla\
siampri tuviarun pa baxu\
ya hasta facer una gualga\
lus fogolistas quixarun,\
entre estu, la upusición,\
la sacavera ya’l sapu,\
vei perdesi l’afición\
que siampri hubu n’el puablu.

Lu mesmu que is vei pasar\
tamián a lus del Uviadu,\
pos pa subir, outra vez\
golveu tener un frescasu,\
ya ‘l Sporting aguantou\
anque costoi bon trabayu\
qu’al principiu iba muy bian\
peru cabou floxeandu.\
Ya Flurintinu, si quiar\
algún títulu ir tiniandu,\
que si deixi de Mouriñus\
ya de Cristianus Ronaldus,\
¡a la Duquesa de Alba\
ya a la que tián que ir fichandu!

¡Albricias! que tirminarun\
pur fin la zona de bañus,\
home, la verdá, San Pedru,\
el sitiu quedou muy guapu,\
bona plaza, zona verdi,\
ya muy bian illuminau,\
pal pirsupuastu qu’habia\
abondu lu aprovecharun,\
alcontrui solu una tacha,\
que pa tumbasi n’el sualu\
anque pongas la toballa\
acabas todu matau,\
¡son todu piadras, Patrón!\
pa m’idea faltai algu:\
o nun li icharun arena\
o palma por algún llau,\
si hubiaran fechu una playa\
taba istu sulucionau.

Lu que mi paez a mi\
que unda vei tener pa llargu,\
vei ser la obra del AVI\
que outra vez garrou ritrasu,\
pos por culpa de la crisis\
apáransi lus traballus,\
vamus, qu’entró en via muarta\
que diría Pepi Blancu,\
asperemus qu’en Galicia\
faiga tamián outru tantu,\
sinón vamus a pensar\
que lus tan favuriciandu.

Lus juicius por currución\
siguin en boga isti añu,\
el asuntu de lus trajis\
nun cunsiguiarun cierralu,\
el Correa ya’l bigotis\
unda siguin encerraus,\
el tema del tesoreru\
ya lu tan investigandu,\
a outru que la lutiría\
ca poucu i taba tocandu,\
pasou de ser un prisuntu\
a ser agora imputau\
Ya ‘l que fuara Prisidenti\
en Baliaris del gubiarnu,\
por el casu Palma Arena\
tamián tuvu encarcelau,\
alcaldis en Cataluña,\
concejalis, deputaus,\
¡hasta la Isabel Pantoja\
dicin tuvu defraudandu!\
Julián dabai perras negras\
ya ella iba blanqueandu.

Aquí tamián hubu juicios\
al paicer por unus pagus,\
que unus dicin que cobrarun\
ya outrus que nun ricibiarun\
peru isti asuntu, San Pedru,\
con prudencia hay que tratallu,\
pos lu pior del asuntu\
que somus todus del puablu.

Finóminus naturalis\
algunu que outru tuviamus,\
hubu en Haití un tarremotu\
que dexou abondus muartus,\
aú eran lus probis, probis,\
con estu ya rimatarun,\
ya en Islandia un volcán\
que tinía un nombri raru,\
llenó el cialu de ciniza\
ya nun pudía haber vualus\
asina lus arupuartus\
ca poucu taban pechaus.\
You nun sei si foi la cousa\
aprovechandu isti saldu\
que tres pareas de Cuideiru\
fuarun a Roma d’asuatu,\
ya a la hora de golver\
en avión nun lus deixarun,\
ya tuviarun qu’asperar\
pa poder vinir en barcu,\
nu hay mal que por bian nun venga\
unda saliarun ganandu,\
pos fixarun un cruceru\
sin tenellu n’el contratu,\
ricuperarun asina\
lu que pirdiaran l’outru añu,\
(paemi qu’el apuntador\
puadi cuntavus el casu)

Asperamus que las fiastas\
sean San Pedru del to agradu,\
que pa esu la Cumisión\
trabayou en sin descansu,\
pa entre rifas ya sorteus\
ir atotandu lus cuartus,\
el pograma que prisentan\
paemi bastanti amplu,\
pos el día vintiseis\
lus festejus cuminzarun,\
pa cabar el dia unu\
que ya’l día de lus viayus.\
Las orquestas de rinombri\
comu siampri aquí lu fuarun\
ya las fanfarrias, tamián\
han facellu con aciartu,\
lus fuaus artificialis\
illuminarán el cialu,\
asina que si quias velus\
tianis que quedar dispiartu,\
autuarán lus nuastrus corus\
ya lus gaiteirus del puablu,\
haberá en a Ribera\
pa lus niñinus tiatru,\
las misas ya prusicionis\
tampoucu han de faltanus,\
hemus de comer el bollu,\
dai una placa al más viayu\
ya’l que quera bautizasi\
que vaya a la Fuenti’l Cantu.\
A la Reina ya sos Damas\
veu que ya las tás viandu,\
pos desde que tás ahí\
que nun lis quitasti ‘l guayu,\
Nerea, Raquel ya Judit\
la noraguana vus damus.

Antis de marchar, Patrón,\
quixara faceti un ruagu,\
que lus de la SGAE nun vengan\
comu siampri a sutripanus,\
que nus llevan con el canon\
la metá del pirsupuastu,\
¡quiarin cobrati por todu!\
¡hasta por silvar un tangu!\
había que priguntalis\
¿aú metin ellus lus cuartus?\
¿ripartinlu a lus autoris\
o ripartinlu entre cuatru?

Agora si que mi vou\
que ya mi apitez un vasu,\
pos de tantu tar falandu\
quedoumi secu ‘l gargualu.\
Has bindicinus San Pedru\
que tan solu en Tí isficiamus\
pa que saquis a Cuideiru\
alantri en lus tiampus malus,\
pa que nun nus falti ‘l peix\
en a mar has ayudanus,\
ya pa que lu paguin bian,\
en tiarra, icha una manu,\
porqui lus isquilmadoris\
pur u quiara tan saliandu.\
Pa sacanus de la crisis\
has dai llucis al gubiarnu\
ya un plizcu a la upusición\
pa que si vaya enterandu\
que n’el restu de paisis\
tan xuntus colaborandu.\
Has prucurar, tener bian\
abiarta la puarta ‘l cialu,\
pa que lus pixuatus tengan\
comu siampri ’l pasu francu,\
gullandu istu Garzón\
siguru pasa de llargu.

Pa nun perder la memoria\
lus vivas vou imprimandu:\
¡Vivan San Pedru, San Pablu\
ya San Pablín al costau!\
¡Viva Santiagu que tá\
cilibrandu ‘l añu santu!\
¡Viva Santanina Hermosa\
venerada en esti puablu!\
ya’l sou homi San Juaquín\
que tamián lu cilibramus.\
¡Viva la Virgin del Carmin!\
¡Ya viva la del Rosariu!\
¡Viva la de Covadonga\
que guia a lus asturianus!\
¡Un viva pa’l Santu Padri\
que abondu ta padiciandu!\
¡Que viva Don Jesús Sanz\
que ya ‘l Arzubispu nuavu!\
¡Ya que viva’l nuastru Cura\
que vei terceru n’el rangu!\
¡Ya pa que si ponga bonu\
un viva pa Don Xuan Carlus!\
¡Que viva ‘l Siñor Alcaldi\
que nus feixu zona bañus!\
si piansa que ya llibrou\
qu’ asperi al próximu añu.\
¡Vivan las otoridadis\
que siampri vianin a honranus!\
¡Que viva la Cofradía\
de lus pescadoris nuastrus!\
¡Ya viva’l Patrón Mayor\
que muy bian lu tá faciandu!\
¡Vivan las tilivisionis,\
pidióricus, lus arradius,\
ya lus enventus que fan\
qu’ el mundu vaya avanzandu!\
¡Vivan todus lus que tán\
guay el sermón iscuchandu!\
¡Vivan todus lus pixuatus\
que tán po’l mundu viviandu!\
Ya a lus que vivin aquí\
¡milenta vivas lis damus!\
¡Un viva pa lus xigantis\
qu’ agora vamus quemallus!\
¡Ya viva la nuastra copla\
santu y seña d’ esti puablu\
que pa cabar el sermón\
ti dicimus lus pixuatus!

​> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!