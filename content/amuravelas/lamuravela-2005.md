 +++
draft = false
date = "2005-06-29T12:00:00+02:00"
publishdate = "2005-06-29T12:00:00+02:00"

title = "L'Amuravela 2005"

description = "El sermón de L'Amuravela de 2005 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesario-marques-valle/"
    image=""
    bio=""

[reciter]
    name = "Cesáreo Marqués Valle"
    homepage = "/reciters/cesario-marques-valle/"
    image=""
    bio=""

[image]
    src = ""

[alternatives.en]
    code = "en"
    url = "/en/amuravelas/lamuravela-2005/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana\
vou ichar L’Amuravela\
comu San Pedru asperaba.

Albricias, Patrón Binditu,\
que gualvis tar prisidiandu\
el rilatu nuavamenti,\
comu facías antaño,\
asina, güirasmi bian\
sin falta falati altu\
ya si en algu nun m’entendis\
puadis llevantar la manu,\
que tinianduti aquí cerca,\
precuru you tar al tantu.\
Comu ves, aqui nus tianis\
na Ribera a lus pixuatus,\
pa rinditi pleitisía\
ya filicitati’l Santu,\
pos en llegandu esti día\
dámusi rillumi al puablu,\
engalanándulu todu\
desdi la Cai hasta’l puartu.\
¿Nun ves comu ta Cuideiru\
con bandirinas a ciantus?\
Ya dinuachi, co las llucis\
las verbenas allumandu,\
que la Cumisión destousi\
p’atotar abondus cuartus\
ya honrati con unas fiastas\
que fai tiampu nun tuviamus,\
¡ya t’informarei de todu\
a lu llargu del rilatu!\
que primeru, vou cuntati\
lu que siampri foi más nuastru:\
de la mar ya mareaxis\
que de la pesca tuviamus.

Nun si dióu del todu mal\
la  mirluza‘l pasau añu,\
anque ti lu vou dicir:\
¡bian pudías mijoranus!\
faciandu que sean más grandis,\
o cunvinciandu al gubiarnu,\
pa qu’ichi a lus arrastrerus\
doci millas mar adiantru.\
Ya si Tú nun nus fais casu,\
hemus pidillu a Xuan Pablu,\
¡si cunsigui isti milagru,\
fanlu a la menuta Santu!\
De lu outru San Pidrín,\
tampoucu ya pa queixánus:\
l’angula dióusinus bian,\
atotamus bonus cuartus,\
la cantidá foi abonda\
ya lus precius iban altus,\
a más de seisciantus eurus\
el kilugramu pagarun,\
¡pa Japón si marchóu toda!\
pos allí, salis baratu,\
comu son tan piquiñinus,\
con una, comin un ciantu,\
una ración a nusoutrus,\
tuvía nus deixa famiantus.\
De calamaris, tamián\
bona costera tuviamus,\
amás, in ista ucasión\
allargousi en el tiampu,\
estu, ya d’agradecer,\
vei en binificiu nuastru,\
anque’l campión de todus,\
foi Dimitrín isti añu,\
que garróu d’una marea\
en kilus más de quiniantus.\
El porcebi, comu siampri,\
lu que nus deixan garramus\
ya dipindiandu lus precius\
de comu sea el tamañu.\
En eneru, el temporal\
llegóunus con fuartis viantus,\
ya con folas d’ochu metrus\
que abondu dañu fixárun,\
una n’el mualli’l oesti\
¡llevantou po’l airi el sualu!\
ya lus bancus de sentasi\
tuvía nun atirrizarun.

Vou cuntati un mareaxi\
-que a mi tamián mi cuntarun-\
fuarun Pipín ya’l Francés\
de micida mar adiantru,\
a ver si garraban algu\
ya entretenesi calandu,\
cuandu llegarun a tiarra\
ya iban pa casa andandu,\
ellus nun si dicían nada\
peru algu notaban raru,\
pos al Francés, lus zapatus\
dañu li taban faciandu\
ya sin embargu Pipín\
llavaba’l pía aflotandu.\
¡Peru nin palabra! ¿guais?\
todu’l tiampu azorronandu.\
Hasta nun llegar a casa,\
nun si desfeixu’l intuartu:\
cuandu baxárun lus guayus\
ya mirarun pa’l calzáu\
diarunsi lus probis cuanta,\
que lu traian cambeau.\
¡Menus mal que la cabeza\
tá bian pegada’l piscuazu!\
Que si non ... alguna vez\
traeranla debaxu’l brazu.

El Centru Día, San Pedru,\
entróu en foncionamiantu,\
a siati, son las  prisonas\
a las que tán atindiandu.\
Ahora queremus pidir,\
pos falta nus tá faciandu:\
¡aú taba la Casa’l Mar\
un asilu pa lus viayus!\
pa que lus probis nun tengan\
que vivir fuara del puablu.\
Hasta’l Cura, iba aforrar\
en tar pol mundu tirau,\
solu con cruzar l’acera\
yá lus tinía vesitaus.

Vou cuntati un sucidíu\
ya que ti falu de viayus:\
L’outru añu, en Utubri,\
esgoriousi Fidel Castru,\
tropezóu n’una escalera\
ya dióu co la rudía’n sualu,\
esta vez, salvou la barba,\
porque tar... tuvu rozandu,\
peru... al ricuperar\
¡piansu tuvu diliriandu!\
pos dixu, que la olla exprés\
tinían que usar lus cubanus,\
¿pa que la quiarin lus probis\
si nun tianin qu’ichar diantru?

L’arena del Cabu Vidiu\
pa Salinas la llevarun,\
nun nus sirviarun de nada\
las protestas que fixamus,\
nin cortar la carretera\
co las pancartas na manu,\
ya quedamus sin arena,\
sin pluma y cacareandu,\
hasta las cumpensacionis\
que por ellu prumitiarun,\
pa m’idea, Compañeru,\
que si fuarun avolandu,\
lu mesmu qu’el campu golf\
que nu i gusta al Principau,\
pos puniandui tantas pegas,\
vei marchasi pa  outru llau,\
¿paecerais qu’esi turismu\
ya demasiau rifinau?\
Vou dais una solución\
si estu nun si lleva a cabu:\
pudían aprovechar,\
pos el terrenu ya amplu,\
faer chales de trenta metros\
ya metesi ellus adiantru.\
Viandu lu vistu, San Pedru,\
de la playa...nin falamus.

En Nuviambri, el certamin\
d’habaneras cilibramus,\
urganiza el Coru Mixtu\
ya van po’l númeru cuatru,\
¡que sigan así, Patrón!\
¡que muy bian lu tan faciandu!\
Tamián Avanti Cuideiru,\
en cuantis que llega’l vranu,\
cilebran un fistival\
co las gueitas ya danzandu,\
estas cousas, San Pidrín,\
siampri dan realci al puablu.

Lu mesmu que co lus llibrus\
que si vianin isquirbiandu:\
Sergiu ya Juan Antoniu,\
gulviarun con unu nuavu,\
esta vez de mariñeirus,\
¡que si sigan animandu!\
ya’l próximu que nus faigan\
trati de lus aldianus.\
El Camuñu, tamián feixu,\
paemi que con aciartu,\
pa’l que quera traducinus\
un dicionariu pixuatu.\
Gonzalín el del Rosal\
que ya un bon literatu,\
-sobri todu por Santana\
cuandu bian po’l monti abaxu-\
feixu unu con Juanju Arroju,\
retratista afamau.\
Outru llenu de postalis\
desde Madri nus truxárun,\
Angel Prendis, el otor,\
pos anque allí te viviandu,\
comu lu dimuastra’l llibru\
lleva a Cuideiru muy diantru.\
Pa cabar, unu de magia,\
tamián al mercau sacarun,\
muy bian illustrau por Ánxelu\
un bon pintor ya pixuatu.\
San Pedru ¡salvóu Cervantis!\
que fai cuatruciantus añus,\
dioi por facer el Quijoti,\
si non, guay,  taría temblandu,\
con todus lus deslletraus\
que del puablu tan saliandu.

El día de Navidá,\
friu ya granizu tuviamus,\
caeu con tanta fuarza\
que quedóu cubiartu el puablu,\
casi garra’l Papa Noel\
ripartiandu lus rigalus,\
pos cada añu que pasa\
tan faciandui más encargus,\
¡tian la culpa el Corti Inglés!\
que lu tá prumucionandu.\
¡Nun sei aú vamus llegar!\
¡todu lu tamus pirdiandu!\
hemus quedar en dos días\
sin tradicionis d’antañu.\
Nun colegiu d’ Avilés,\
lus vellancicus pruhibiarun,\
por si lis paicía mal\
a lus que nun son cristianus,\
pa m’idea San Pidrín\
que si tan intivocandu:\
una cousa ya ser laicus\
ya outra facer el babayu.\
Nusoutrus Santu Patrón\
de momentu aguantamus,\
cantamus lus vellancicus,\
sobre todu, lus pixuatus\
ya a falta de poner unu,\
tenemus dos nacimiantus\
el de la Ilesia de siampri\
ya outru n’el Yuntamiantu.\
La cabalgata de Reis\
¡ya un gozu p’al refugayu!\
ya pa lus viayus tamián,\
que abondu bian lu pasamus,\
prencipalmenti al vellus\
vinir cargaus de regalus.

Por esas fechas, Patrón,\
de fin ya prencipiu d’añu\
amás del friu que hubu\
outrus socesus tuviamus:\
en Asia un maremotu,\
que dexóu abondus muartus,\
más de dusciantus milenta,\
pa m’idea que cuntarun,\
amás d’unus cuantus milis\
que unda nun apariciarun;\
tamián hubu terramotus\
que abondu dañu fixarun,\
con carreteras ya casas\
que s’iban isgorromblandu.\
Una pidemia de gripi\
nusoutrus aquí tuviamus,\
¡ya hasta un Plan Ibarrechi!\
que venu del Pais Vascu,\
güí tamián que Maragall\
anda con algu catarru,\
ya pa curallu, paemi,\
que ta pidiandu más cuartus,\
¡que si acerqui a la butica,\
a por jarabi de palu!

El Carnaval comu siampri,\
por duplicau cilibramus,\
el martis pa lus niñinus\
ya lus avezaus, el sábadu,\
anque amenazóu la lluvia,\
iba un xintiu disiartu\
de prisonas ya desfracis,\
que lus premius, iban altus\
ya l’alligría a raudalis.\
¿Visti a Firiu?, Patrón Santu,\
que guapu iba de vedete,\
¡que tipazu! ¡vaya cuarpu!\
ya ribirandu la pata,\
con maistría ya garbu.\
Piansu que a tilivisión\
dibiríamus llevalu\
ya metellu n’el pograma\
de la Granja o Gran Hermanu,\
en’a Casa de tú Vida,\
o vistillu de marcianu,\
¡siguru qu’el pabellón\
iba deixálu bian altu!

La Semana Santa, venu\
esti añu en mes de marzu,\
peru paemi que nas Lárimas\
fusti algu desagerau,\
pos tanta agua nus mandasti\
el día Miárculis Santu\
qu’a metá de prusición,\
tuviamus qu’avilluganus\
ya Tú salisti curriandu,\
“Cuasta Guaitus” abaxu,\
abandonandu al Maestru\
comu cuandu cantó el gallu.\
Co’l restu de lus uficius\
nengún poblema tuviamus,\
el Xuavis Santu, el Calvariu,\
esta vez d’aniversariu,\
pos fai vinticincu añus\
que lu vengu ricitandu.\
El Viarnis el Santu Intiarru\
ya antis el Desenclavu,\
pa tirminar co las Venias\
el día Sábadu Santu.\
Anque isti añu, San Pedru,\
hubu’n finóminu ixtrañu,\
pos apenas nus dióu tiampu\
meter na Ilesia lus Santus,\
iscaparun las muyaris\
comu alma que lleva’l diañu,\
co lu llambionas que son,\
ni al chocolati asperarun\
ya..¿p’aú piansas que si fuarun?\
¡p’al baili del mualli nuavu!\
que quirián ver la orquesta\
ya sutripar la singuasu.

Isti añu el mes d’abril,\
venu, San Pedru, rivualtu,\
nun feixu más qu’imprimar,\
morréu’l Papa Xuan Pablu,\
foi un clamor en el mundu,\
nun solu pa lus cristianus,\
pos lu que tuvu sembrandu,\
quedó a la vista, bian claru.\
Pa dai el últimu adios\
y’aclamallu comu’n Santu,\
millonis de piligrinus,\
al Vaticanu llegarun.\
Dispuás, a lus pocus días,\
fumata blanca tuviamus,\
pa iligir a Biniditu,\
qu’esi ya’l nombri del nuavu,\
has ayudalu, San Pedru,\
que bián lu nisicitamus.

Tamián n’esi mesmu mes,\
n’el Principadu de Monacu\
co la muarti de Rainieru,\
quedarun atristallaus,\
yo vou poneti en avisu,\
con esti has tener cuidau,\
que igual ti arma un tuliñal\
puniandu’n casinu’n cialu.

Pur fin Carlus ya Camila,\
boda del día tuviarun,\
porqui foi tan piquiñina,\
qu’algunus nin si enterarun,\
nun piansis que dexageru\
que po la teli lu viamus,\
¡la má ya’l padri de él\
nin de casa si muviarun!\
El titulu de duquesa\
de Cornuallis, a ella i diarun,\
dispuás de lu que sabenus\
¿nun ti sona un poucu raru?

Miantras todu estu pasaba\
po’l mundu, Almiranti nuastru,\
las xornadas gastronómicas\
de mirluza cilibramus,\
peru non solu dos días,\
qu’esu, fainlu en outrus llaus,\
a nusoutrus en Cuideiru\
gustanus tar fartucaus,\
asina, que cincu finis\
de semana estas durarun\
ya xanti, hubu a barullu,\
qu’en Cudilleru Turismu\
tan todus muy priparaus,\
ya faciandu bian las cousas\
ta’l éxitu asigurau.

Tamián lus alunus Selgas\
lu tuviarun festejandu,\
con una bona cumida,\
misa, las gueitas ya cantus,\
amás d’un sintiu homenaxi\
qu’a don Luís, el cura, i diarun,\
cada añu ya más xanti\
la qu’acudi a estus alcuantrus,\
pos ya una riunión d’amigus\
ya casi todus pixuatus.

Dispúas de tantu asperar,\
llegóu en el mes de mayu,\
la nuticia de qu’el Rey\
iba a ser outra vez gualu,\
¡ta embarazada Litizia!\
ya Filipi descansandu,\
pos desde que si casóu\
tuvu omentu de traballu,\
dicin que si ya niñín\
van a llamalu Pelayu,\
peru esu San Pidrín,\
deixámuslu pa outru añu,\
lu emportanti, machu o fema,\
que ñazca fuarti ya sanu.

Pa lus pixuatus defuntus,\
qu’esti añu nus deixárun,\
comu siampri aquí si feixu,\
quiaru tener un ricuardu;\
comu son tantus, Patrón\
ya’l celebru vei fallandu,\
por si si mi ulvida algunu,\
nun vou facer el ricuantu,\
abasta que lu faigas Tú\
al abris la puarta’l Cialu.\
Pur ciartu, lus empleaus\
que fan lus enterramiantus,\
tan pa faer un disfili\
de maniquís o soldaus,\
meteusi Ernestu a mudistu\
ya trailus uniformaus.

Vou falati ahora, San Pedru,\
de las fiastas d’esti añu,\
feixusi una Cumisión\
toda con xanti del puablu,\
ya desdi que si formóu\
de trabayar nu apararun:\
papeletas, rifas, cestas,\
dos fiastas urganizarun,\
en Marzu el Pescador\
ya la Premavera en Mayu,\
n’esta, fuarun iligidas\
tres muciquinas de garbu:\
Nuria ya Mayra, de damas\
ya Noelia, pa tar reinandu.\
El día de San José\
chocolati ripartiarun,\
amás de turtías de pan\
ya guavus, que nun faltarun,\
¡celebróusi, San Pidrín,\
comu si facía antañu!\
ya non co lus mudirnismus\
de cambeai la fiasta’l Santu.\
Una placa van a dai,\
a la más viaya del puablu,\
asina que a Celestina,\
la noraguana li damus.\
Orquestas de las más bonas\
pa bellar hasta cansanus,\
bandas, fanfarrias, carrozas\
ya pa lus niñinus xuaus,\
lus fuaus artificalis\
por San Pedro, por San Pablu\
ya por San Pablín tamián\
qu’unda nus sobrarun cuartus,\
las misas ya prusicionis\
nun haberán de faltanus.\
Lu que quisiara saber,\
comu si las arreglarun,\
pa cunsiguir qu’Avilés,\
apurriara bonus cuartus,\
era hora, San Pidrín,\
que nus retornara algu,\
por lus barcus de Cuideiru\
que vendin en esi puartu.

San Pedru, vou tirminar,\
que Tú, tas muy bian sentau,\
peru yo, de tar de pía,\
alcontrumi algu cansau,\
asina que vou piditi,\
en nombri de lus pixuatus,\
nus des salú, pa golver\
festejati diantru’n añu,\
llíbranus de todu mal,\
de tempestadis ya viantus,\
fai que lus peixis na mar\
si multipliquin a ciantus,\
p’asina, dati las gracias\
¡que ya tá bian de queixanus!\
Entérati a quián tenemus,\
que pidir playa pa’l puablu,\
qu’esti añu, nun dixi nada,\
¡peru p’al próximu... gualvu!

Ahora vou d’ir co lus vivas,\
que ya lus tas asperandu:\
¡Vivan San Pedru, San Pablu,\
ya viva’l apostolau!\
¡Viva tamián San Pablín!\
anque sea un amestau,\
¡Vivan lus Santus ya Santas\
que tan gozandu n’el Cialu!\
Por nusoutrus nun ti apuris,\
déxanus siguir d’humanus.\
¡Viva’l Ubispu auxiliar\
que tá d’istrena isti añu!\
¡Viva’l Cura Don José\
que ti dexóu prisidiandu!\
¡Que viva’ l siñor Alcaldi\
con todu’l sou Yuntamiantu!\
¡Un viva pa Salvador\
que ya’l Patrón Mayor nuastru!\
¡Viva’l iquipu fugol\
que nus tá riprisintandu!\
¡Ya viva Fernandu Alonsu\
que todu lu tá ganandu!\
¡Vivan todus lus que tais\
L’Amuravela iscuchandu!\
Ya viva siampri la copla\
que pa cabar el rilatu,\
desde tiampus terremotus\
ricitamus lus pixuatus\
ya güay de cuarpu prisenti\
vas güilla, Patrón Santu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CONTODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!