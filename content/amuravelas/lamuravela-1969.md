+++
draft = true
date = "1969-06-29T12:00:00+02:00"
publishdate = "1969-06-29T12:00:00+02:00"

title = "L'Amuravela 1969"

description = "El sermón de L'Amuravela de 1969 como fue recitado en las fiestas de Cudillero el día de San Pedro de ese mismo año."

[author]
    name = "Elvira Bravo Fernández-Ahuja"
    homepage = "/authors/elvira-bravo-fernandez-ahuja/"

[reciter]
    name = "Juan Luis Álvarez Bravo “Totó”"
    homepage = "/reciters/juan-luis-alvarez-bravo-toto/"

[image]
    src = ""

[alternatives.en]
    code = "en"
    url = "/en/amuravelas/lamuravela-1969/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l'Amuravela\
comu San Pedru asperaba.

¡Aquí Cuideiru, San Pedru!\
comu si diz pol arradiu.\
Saludus ya parabianis\
dámusti guay, Patrón Santu,\
que cada añu que pasa\
con más agradu t´honramus,\
que n´us tiampus que curriamus\
munchu ti nisicitamus\
Ta el mundu tan a l´enversa\
en´u devinu ya humanu,\
que a la tou barca, San Pedru,\
quereremus bian garranus.\
Anque sea una tabliquina,\
íchanusla pa salvanus,\
comu si fai en´a mar\
cuandu menaxa nofraxiu.

Por outra parti, Patrón,\
son grandis lus adelantus,\
nun pasa día nin hora\
que non s´enventi algu nuavu.\
Avólasi po la mar,\
 po la tiarra, po´l ispaciu,\
a ciantus ya más kilómetrus\
cuarrin lus “Ter” ya lus “Talgus”,\
autus haylus a millonis,\
nun hay sitiu p´aparcallus,\
el tener un cochi ahora,\
ya comu antis tener gatu.\
De frábicas ya de iscualas,\
utupistas, arupuartus,\
máquinas de toda clas,\
de fregar ya limpiar platus,\
corazonis ya riñonis\
ya fégadus trasplantáus.\
Homis que ti fan las cuantas\
ya que son homis de fiarru\
danti tamián lus brilletis\
pa viaxear a cualquier lláu,\
ya nun s´intivocan nunca,\
¡son lus diañus desfrazáus!

Vou falati de la pesca,\
ya ti siguiréi cuntandu.\
Non hubu bonas costeras:\
nin bunitu nin chicharru,\
nin siquiara palometa,\
todu anduvu bian iscasu.\
Garramus algún bisugu\
peru ya n´abril entráu;\
dispuás venu la mirluza\
que, comu tian precius altus,\
a lus que i pintóu, ¿güisti?,\
quedarun bian rimidiáus.\
L´iviarnu non foi muy fríu,\
abondas aguas ya viantus,\
marejadas de cuntinu\
nonceábanus el arradiu;\
anque la mar fuara seli,\
iba en valdri que saliáramus,\
lus peixis taban sumíus\
ya apenas sí señalábamus;\
asina días ya mesis\
asperandu el Tóu amparu.\
D´estu sabías Tú abondu,\
d´ichar las redis en vanu,\
peru tinías al Maestru\
que vus facía milagrus;\
ya n´a mar de Tiberíadis\
nun había esus melandrus\
de volandas ou volantas\
que lu llevan todu arrastru;\
dicin que tan pirmitías\
ya non podemus queixanus;\
¡habías baxar Tú, San Pedru,\
poner las cousas en claru!

De Premavera, na más\
la  media metá tuviamus:\
lluviandu ya hasta nevadas\
igual cuasi qu´en iviarnu.\
Na mar caéu un granizu\
qu´iban piadras comu guavus;\
algunus de lus que taban\
a la mirluza calandu,\
nun quixarun dar la gualta\
al ver la bluma de viantu;\
dos caerun a la mar,\
menus mal que lus salvarun;\
¡quera Dios qu´el sucidíu\
is valiara pa iscarmallus!

L´ardora, bona en total,\
al iscumenzar non tantu,\
peru dispuás el bocarti\
con abondancia garramus;\
siampri ha vininus del Esti,\
tian simpatía po lus vascus.\
Hubu barcus que pasarun\
de lus dos millonis, ¿guais?;\
húbulus que nu is pintóu;\
comu valíu bian, salvarun.\
¡Bian nun atendis, Patrón,\
munchu agraicíus ti tamus!

El día de L´Ascensión\
por ser día sañaláu,\
baxarun de La Telaya\
dos cunucíus aldianus\
qu´iban “Maroma” y´Antoniu,\
dicidíus ya priparáus\
pa ir a la mirluza, ¿guais?\
Apenas cuasi imbarcarun,\
cuandu s´infosca la mar,\
nun séi si siría al mirallus,\
ya imprima un gran temporal\
de muncha agua ya viantu,\
que tuviarun que golvesi\
pa casa más que curriandu.\
Nun sis ucurra golver\
ya que sigan en sóu puastu.\
Ellus que semin indianas\
ya cada cual al sóu xuáu.

Vou cuntati outru pisodiu\
de la mar, que bian a cuantu:\
Comu ya tian de custumi,\
foi Manulitu, el del “Náuticu”,\
calar a la roballiza,\
desdi´l mualli, pur supuastu.\
Ya garrara una bian bona\
d´unus cincu kilogramus\
cuandu güíu dar vocis:\
baxandu todu asoráu,\
topóu a un homi que taba\
al cabu un barcu garráu.\
Manulitu nun pudía,\
por más que facía, sacallu.\
Comu siguían las glaídas,\
salíu del Bar del Puartu\
Pepi el Barberu que anduvu\
el probi arrimulináu\
po´l mualli p´acá y p´allá\
sin topar vivu nin muartu.\
Manulitu, pa faer señas,\
sacóu un pañualu blancu,\
peru, nin entri lus dos,\
cunsiguían llevantallu,\
porqui al paecer “pescara”\
tamían outru peix istrañu,\
dibíu más qui siguru\
a que nun taba enteráu\
de que nun paudi tomasi\
“Casera” antis d´ir en barcu.

Toudas las fistividadis\
que si fan duranti´l añu,\
fuarun muy bian cillibradas\
con toudu isplindor y´agradu.\
La fiesta de La Telaya,\
que ya de Fátima en mayu;\
Caticismu, Juvintudis,\
treatrus, bailis ya cantus;\
ya faciandúis plitisía,\
ricibimiantu a lus Magus\
qu´en una bona carroza\
en´a Plaza atirrizarun\
con munchu acompañamiantu\
de pastoris ya pastoras,\
mozus ya mozas cantandu.\
Asoráus lus rapacinus,\
unus tapaban lus guayus,\
algunus facían “pucherus”,\
a outrus hubu que mudallus…\
Ya esu que lus Santus Reis\
con gran amor is falarun;\
xuguetis, un maramán,\
pa toudus hubu ripartu,\
(pa Griselda un bon yo-yó\
 por arrezar el Rusariu).

La Simana Santa foi\
de pouca pristía po´l tiampu:\
lluviandu, las prusicionis\
nun tuviarun llucimiantu.\
Miárculis Santu, “Las Lárimas”,\
ya mal que bian el Calvariu\
el Xuavis de madrugada;\
gracias a Santiagu i damus\
que ya el que sigui la pauta\
de la tradición del puablu.\
Ya dispuás “La Soledá”\
en´a mañana del sábadu;\
al atardecer, la misa,\
con bindición d´agua y fuáu,\
de Risurreición ya Gloria;\
las “venias” bian las fixarun,\
ya´l Siñor rizusitóu\
en sin poder enterrallu.

Dispidíusi freberu\
con unas frebas de miadu\
de “sismus” ya tirrimotus;\
en cuasi todus lus puablus\
hubu grandis istrupicius,\
casas que si distruyarun,\
cadávris defuntus, poucus.\
Aquí nun feixu gran dañu:\
esgorrombóu más “La Llousa”, displumárunsi lus páxarus…\
“¡Ya mus caéu l´atómbica!”,\
nun seí quián salíu gritandu.\
Peru total, en risumin,\
na más s´acidentóu Lalu;\
rustriárunlu con anís\
ya ricobróusi n´el “autu”.\
A poucas hay un disvurciu\
de dos cónyuguis casáus\
al xiringasi la cama\
por si taba algunu diantru.

Cellebrárunsi dos fiastas\
el día primeiru de mayu:\
la prencepal, la moderna\
de San José l´Artesanu.\
Tian tamián pluris-empléus,\
piansu ha ganar bonus sualdus.\
Outra, l´astrena en “Peñón”\
del apeaderu nuavu\
d´esi tren del “cha-ca-chá”\
pa que quedi más cercanu.\
El dumingu que siguíu,\
bonus cohetis sonarun\
pa´l Cristu de  la Bonanza,\
qu´anque en San Xuan, ya pixuatu. Atopárunlu n´a mar\
lus nuastrus antipasáus\
un día de muncha “vaga”,\
qu´en gran pilligru si viarun,\
ya paciguóu la borrasca\
desqui´n barcu lu mitiarun.

Las mijurías, Patrón,\
siguin en puablu omentandu:\
N´antigua Cunfitiría,\
con gran boatu punxarun\
cafitiría con barra\
ya toudus lus adelantus;\
ya un cachín de barriquina\
que queida un poucu más baxu,\
pa ponési “El Macarín”,\
que ya adredi i lu deixarun.\
Inriba llaman la “boiti”\
con pista pa belloteu,\
ya en tercer pisu lus cuartus\
pa durmir ya pa´l aseu.\
El nombri ya l´Acapulcu,\
ya fai fumu el decoráu.\
¡Que si animin lus toristas\
a visitallu ya lluáu!\
Outru bar cerca la Plaza\
con muncha llegancia puastu;\
todu ya de calidá\
ya muy amáblis lus duañus.\
N´el Sabli ta el de “La Parra”\
a toudu plan rifurmáu,\
con cafesis ya bibidas\
ya munchu bian prisintáu.\
Siguíu, “La Taberna´l Puartu”,\
que ya ta bian afamáu;\
toudus con tilivisión\
ya toudu “alcanfor” pur diantru.\
Amor tamián punxu bar\
ya cunfitiría al tiampu,\
que con unus dulciquinus\
más que nun sean pixuatus,\
co´l café o co´l chocolati,\
puadis riponer el cuarpu.\
Anque paezca mintira\
nun si ulvidóu a lus viayus\
faciánduis de “esprofesu”\
un Clú pa lus xubiláus,\
dondi ta la Cofradía\
de Pescadoris, en baxu.\
Dígulu, porque, mióu probi,\
la mocedá son lus amus,\
lus que rixin, lus que sonan,\
ya lus que quiarin lus mandus.\
Hay que desfacer, ¿güisti?,\
toudu lu que gola a viayu;\
nun séi si mus darán píndulas\
ou si quererán ñañanus;\
ya si non, igual nus comin\
comu lus antropofagus.\
Fáltami por apuntati\
outrus istablecimiantus:\
N´antigu bar el “San Xuan”,\
de la Plazoleta al lláu,\
punxu “Xángara” un comerciu\
de vistíus confecionáus\
que nin franchutis nin ínguilis\
mijor vistíus nun si viarun.\
Hay pa toudas las edadis,\
desdi neñus hasta entráus,\
ya con una crestalera\
que tas fuara ya tas diantru.\
Dos carnicirías nuavas\
qu´apenas sí dan abastu;\
son de carni conxelada\
ya lus precius moderáus.\
Pa xugar lus rapacinus\
un Parqu´Infantil fixarun\
con togobán ya culumpius\
ya outrus intritinimiantus.\
¿Piansa Avilés que ya él sólu\
el que si vei inchipandu?

Tamus llegandu a la Lluna,\
tianis que filicitanus;\
tres llamáus astromunautas\
n´Apolu Diaz s´arimarun.\
Munchus Apolus unviarun:\
el uno, el dos, tres ya cuatru,\
hasta el diaz que foi ahora;\
en estu van con ritrasu,\
¡tuviamus a cuanta ya\
aquí “l´apolus trisciantus!\
Dispuás, el “Apolu Onci”\
ha ir posar el pía en sualu.\
Lus que fixarun l´hazaña\
fuarun nurtamiricanus;\
ricibióulus por detrás\
la Lluna, nun is feixu casu.

Tocanti a las rivirsionis,\
toudu ya “ye-yé”, ¿güisti?:\
Tilivisión ya el arradiu\
puáninti esas milunías\
con pantumimas ya saltus,\
bellan el ro-có ya el go-gó,\
toudus son apareáus,\
unus menus ya outrus más\
milinudus ya barbáus.

¿Ya paézti bian, Patrón,\
(estu ya falandu en seriu)\
que hasta n´a Santa Misa\
toquin ye-yé ya flamencu?\
¡Lus “Kiris” con siguidillas,\
con fandanguillus el Credu,\
el Santus con malagueñas\
ya con alligrías lus rezus.\
Por munchu que lu disculpin,\
nun podemus acatallu,\
que vei contra el bon sintíu\
ya´l espíritu cristianu.\
En´as rumirías ya fiastas\
que toquin toudus lus “tangus”,\
peru n´a Casa de Dios\
nun sona bian lu profanu.\
¡Comu toman las ilesias,\
¿güístilu Tú?, por asaltu,\
pa faer gualgas ya plantis\
con ribildías ya iscándalu!\
Andaban n´ellu mitíus\
curas, muyaris ya vascus.

De modas vamus pior,\
las “minis” van encuyandu,\
lus calzonis en gran boga\
ya pa toudus lus estáus;\
casadas, mozas ya neñas\
llévanlus en sin reparu;\
la marca ya “El Elifanti”,\
ya lus coloris vareáus;\
ellas son machus ya femas\
ya lus homis achantáus.\
Lus peñáus de curtinonis\
son de lus más apriciáus,\
de vez en vez las las milenas\
iscuárrinlas pa lus lláus.\
El tipu ha ser d´isguiletu\
que si lleva lu afináu;\
las gordas ya puadin ir\
puniándusi a tratamiantu,\
ya faerán bian, que si non\
son demasiáus bultamiantus.\
Las gafas pa´l sol que puanin\
son comu ruadas de carru;\
cuandu hay blumas ya niblinas\
nun creu vengan al casu;\
ou será pa prisumir\
ya que is costarun lus cuartus.

Nun séi si ti darías cuanta\
(ya lu achisbaría San Pablu)\
que son las “Evas” de guay\
lu mesmu que las d´antañu:\
Tan ichadas a perder;\
de siguida, ¿guais?, quitarun\
las mantillas ya lus velus.\
¡Quián las güiría si entráramus\
lus humis en´as ilesias\
con muína ou chapín puastus!

Las bodas haylas a paris,\
toudas de pustín, de blancu\
ou de rosa, unas con colas,\
outras con muchu bordáu,\
ya de las doci pa inriba\
son ahora lus casamiantus.\
Toudas las novias bian guapas,\
esu hay que confesallu;\
¿nun ti lu dicía you:\
¡Ya ta Angilín engancháu!\
Lus que viaxaban a Trubia\
que si vaigan priparandu.\
Ahora ha tocái a Ilisu,\
ya dispuás ha d´ir Gervasiu.

Entri suizus ya ispañolis\
en Valencia cellebrarun\
un partíu de fugól\
de fama ya llucimiantu.\
Hubu´n apagón de lluz,\
nun fuarun quián arreglallu,\
tuvu qu´ir di quí Binitu\
n´un cabliquín amontáu,\
y´asina, gracias a él,\
tirminóu el Campiunatu.

Pa rodar “El gran cruceru”\
unus artistas viniarun\
a esti puablín, que tian fama\
po lu típicu ya raru.\
Lo pior foi que di quí\
nun van llevar bon ricuardu,\
qu´el direutor escorióu\
ya´l probi rompéu el brazu.\
Incumiándalu a San Lucas\
que paemi iba cerujanu.

De fugól, rigularmenti,\
nin subimus nin baxamus,\
nun hay que desagerar,\
tamus en llugar midianu.\
Abondus iquipus piardin\
por tres ou por cuatu tantus;\
aquí si piardín por unu\
ichan pur tiarra a lus nuastrus.\
Ya nun puadi ser asina,\
al Marinu que qu´animallu,\
cunvián a la mocedá\
ya debemus fomentallu.\
Ahora ya Pidrín Herreru\
el prisidenti nombráu,\
que si desta lu que puadi\
comu bon aficionáu.\
Morradas ya gofetadas\
húbulas por causa l´árbitriu.

Nun arreparis, Patrón,\
que ta comu taba el puartu.\
Unviarun pa outru llugar\
intivocáus lus cuartus,\
peru tan lus planus feichus,\
¿güisti?, pa consolanus.\
Tamus comu en Jribaltar,\
que tamián si fan lus suacus.\
San Pedru Hermosu, ¿nun tianis\
enfluenza co´l Gubiarnu…?\
Ou si non con Pablu Sextu,\
que tian que tar al tóu mandu.

Esti añu la Cumisión\
formóusi d´anticipáu,\
asina si fan las cousas,\
con tiampu ya por ispaciu.\
Prisidenti, Rupirtín,\
que ya´l que lleva el más cargu;\
lus demás, la mocedá\
de toudas las clas ya rangus,\
marineirus ya terrestris\
déstansi con intusiasmu,\
ya lu mesmu las rapazas\
que is ayudan ya dan ánimu.\
La Cumisión envitóu\
ou feixu comu´n reclamu\
pa que toudus lus que queran\
sabin tianin allí un puastu,\
ya si nun quiarin, dispuás\
que nun andin criticandu,\
porqui siampri tian qu´haber\
d´algunas faltas ya fallus.\
En el mualli del oesti,\
pa ir atotandu lus cuartus,\
diarun baili lus dumingus\
n´un cachiquín acotáu.\
Nun faltóu algún gamberru\
qu´en sin pagar foi pa diantru.\
De lus baris nun hay queixa,\
abundu bian si portarun,\
menus dos que, al paecer,\
quedárunsi rizagáus.

Las Fiestas han ser de rumbu,\
la imprima ya la tas viandu:\
guay ya la Banda de Pravia\
la que ti fai rindimiantu.\
Mañana la del Milán\
que nus vei llegar d´Uviadu\
pa honrar al Sacramentáu\
ya festejar a San Pablu.\
Orquestas: “Lus Trovadoris”\
ya la “Montis”, que ne´l puablu\
po lu munchu que bian toucan\
deixarun bonus ricuardus;\
ya pa que sonin las gueitas,\
“Lus Penácarus” viniarun.\
El día San Pablu haberá\
de ponderación lus fuáus.\
Barracas, cochis de choqui,\
monsergas a toudu pastu,\
tómbulas ya caballitus,\
saleas con o sin bañu…\
La ilesia rimucicóu\
con un ispusitor nuavu;\
ta Cuideiru que rilluma\
de illuminación ya guapu,\
ya toudu pa demostrati\
l´amor del puablu pixuatu;\
ya honramus a San Pablín\
por ser el día lus viayus.

Pudiara ser que viniaran,\
enque non tan envitáus,\
esus “extratu-terrestris”,\
peru nun is tengas miadu\
que si desfacin en humu\
ya son homis cuasi nanius.\
Nun aviquis po la nuachi,\
nun vaigas garraar catarru,\
ya amás puadin nun ser “autus”\
pa lus mayoris lus cuadrus.

¡Adiós, San Pidrín hermosu,\
bindícinus pa outru añu;\
has danus bonas costeras\
ya qu´en Cialu ti veamus!\
¡Ahora a bellar ya bliancar\
qu´al Patrón hay que rumballu,\
ya n´ulvidéis el gutín\
que demás hay que brindallu!\
Vou faer una enfilada\
de ¡vivas! pa cabar lluáu:

¡Vivan San Pedru y San Pablu\
qu´aquí siampri son lus amus,\
ya dispuás que vivan toudus,\
hasta lus Santus quitáus!\
¡Vivan las Otoridadis\
pa que mandin bian en puablu!\
¡Un viva pa don Juan Llana,\
piriudista rinombráu,\
que sacóu a rillucir\
al famousu “Colorau”!\
¡Un viva salíu del alma\
pa lus nuastrus mijicanus!\
¡Que vivan las Xeraquías\
que viniarun vesitanus,\
ya toudus lus qu´a San Pedru\
tan runíus pa honrallu!\
Ya nun quiaru dar más vivas\
que nun mi queda risuallu\
más que pa la nuastra copla\
que hemus cantar po lus altus\
cuandu téamus na Lluna,\
pa que la entendan lus astrus:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODOS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!