 +++
draft = false
date = "2019-12-12T23:59:59+02:00"
publishdate = "2019-12-12T23:59:59+02:00"

title = "L'Amuravela 2014"

description = ""

[author]
    name = "Cesáreo Marqués Valle"
    homepage = "authors/cesario-marques-valle"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

En el nombri de Jesús\
y la Virgin Soberana\
vou ichar l'Amuravela\
comu San Pedru asperaba.

Aquí golvemus a tar,\
dispuás de lu que pasamus…\
nun nus dan más las pinurias\
nin lu poucu que ganamus,\
pos lu emportanti sos Tú\
Apostul ya Patrón Santu,\
¡guay ya’l día de San Pedru!\
-esu ya el t’onomásticu-\
ya comu facemus siampri\
tenemus que cilibrallu,\
asina que aquí nus tianis\
anque sea co lu puastu,\
que si el añu nun foi bonu\
nun habera d’emportanus,\
hemus bellar ya blincar\
pa dai alligría ‘l cuarpu.\
Filicitu guay tamián\
anque ya mañana el santu,\
al que pridicou cuntigu,\
rifiarumi a San Pablu,\
Apostul de lus Xintilis\
aquí tamián venerau,\
ya mitiu comu toy\
desde qu’imprimei, en gastus,\
a San Pablín tamián hemus\
desde aquí filicitallu,\
pos cerranus lus festejus\
ya ricordamus lus muartus.

Comu ves, hay novedadis,\
ya nun toy solu n’el barcu,\
teu nuavu apuntador\
ucupandu ’l sitiu Juacu,\
que desdi ’l cialu ha siguir\
ichandunus una manu,\
amás in ista ucasión\
ha facellu con rifuarzu,\
pos tianis tamián cuntigu\
al mi antecesor n’el puastu,\
tou falandu de Totó\
que nus dexou ‘l pasau añu,\
ricitou L’Amuravela\
con maistría ya intusiasmu,\
ya isquirbiula tamián\
hasta que garrei yo el cargu,\
asina que vou pidibus\
porqui lu mirez el casu,\
comu siampri el lu güiu\
miantras tuvu ricitando,\
¡que risuani la Ribera\
danduli un fuarti aplausu!

Dispuás de lus homenaxis\
ya lus saludus variaus,\
vei siandu hora Patrón\
que cumianci co’l rilatu,\
falanduti de la mar\
pos ya el sostentu nuastru.\
¡Vaya iviarnu!, San Pidrín,\
el últimu que pasamus,\
que de magar lus ñacius\
dicían que nunca viarun,\
las vagas de mar vinían\
casi a diariu a vesitanus,\
ya si una fola era grandi\
la de detrás superando,\
a la vista tan, miou Santu,\
lus destrozus que fixárun,\
¿si quías? puadis asomati\
a la entrada ’l puartu nuavu,\
dondi esu que llaman playa\
ya que nus val pa bañanus,\
mediu mualli nus llevou\
dexandunus al devalu,\
lu pior agora vei ser\
cuandu imprimin a arregallu,\
porqui nun ya solu esu\
que ya tian un pirsupuastu,\
asperemus que nun tenga\
sobricostis apegaus,\
(pa esu ya abasta El Musel),\
tamián ta el camín del Faru,\
las barandiallas turcidas,\
del mualli L’Oesti unus arcus,\
sin cuntar las nundacionis\
que fixarun por el puablu,\
sin embargu ‘l mualli l’Esti\
ahí sigui aguantandu,\
lu que tá bian fechu, vesi\
risisti a todus lus tiampus.

De la pesca, pouca cousa\
diferenti al pasau añu,\
siguimus co la caballa\
comu siampri aliaus,\
yá por culpa de lus cupus\
que tan bian lus ripartiarun...\
nun piansis que ya mintira\
priguntai sino a lus vascus,\
que lis toca del pastel\
llevar siampri el mayor cachu,\
pa nusoutrus las miasguinas\
solamenti nus deixarun,\
asina que nun t’ixtrañi\
fuaramus manifestanus\
delantri del Parlamentu\
ya po las cais d’Uviadu,\
peru… nun sirviu de nada\
comu tabamus quedamus,\
nun pudimus ir más días\
nin garrar más kilogramus,\
ya inriba más vigilaus\
que lus que vendin “caballu”.

Asina que la mirluza\
foi la que golveu salvanus,\
que pa esu la del pinchu\
ya famosa por el puablu,\
pa 'l que la compri pur hi\
que li miri bian el rabu,\
nun vaya ser que li den\
en ver de la liabri… el gatu.\
Ramunín el de la Bella\
con el pulpu, nun d’abastu,\
yo encargueilu fai seis mesis\
ya unda nun vi ni un raxu,\
¡paez la siguridá social\
con tanta cola asperandu!\
Co l’angula ya’l porcebi\
algu tamian completamus,\
que todu, Patrón, ya poucu\
al tar lus precius tan baxus.

Lu pior son lus que dicin\
que el pescau risulta caru,\
esu ya que nun pensarun\
en lus nofragius ya muartus,\
que esti añu, Santu Hermosu,\
¡vaya racha que llevamus!\
nu emporta nun sean d’aquí\
peru son del nuastru ramu,\
asina que has de mirar\
pa ichanus siampri una manu,\
¡si ves que un patrón si duarmi,\
dai vocis pa espavorallu!\
ya sinon quita las piadras\
pa que nun choquin lus barcus.

Vou falati d’outras cousas\
que tamián nus sucidiarun,\
pos teu que poneti al día\
de lu que pasou po’l puablu,\
anque d’algunus fandangus\
val más nun tar enterau.\
Imprimarei por diciti....\
ya que tas mirandu al palcu\
que si buscas al Alcaldi\
que taba el añu pasau,\
nin t’isfuarcis San Pidrín\
nun vas ser quian a topallu,\
ahora manda una muyar\
buanu.... ta ostentandu el cargu,\
ya se qu’estu nun lu intiandis...\
nu hay tilivisión n’el cialu\
ya esu del mandu a distancia\
siguru ti suana raru,\
amás nun ya Alcaldesa\
pos riturciarunlu tantu,\
que tenemus gisturia\
en de ver de Yuntamiantu,\
ya pa m’idea pa ellus\
muy bian lu tan gistionandu,\
el primer acuardu foi\
el colocasi lus sualdus,\
siguru que pa outras cousas\
dirannus nun tianin cuartus.

Peru nin con estu, ¿guais?\
ta’l puablu pacificau,\
unda siguin las dinuncias\
en unu ya outru juzgau,\
el que aqui daba la paz\
juzgandu a vivus ya muartus,\
prisintou la dimisión\
ya hay que buscar candidatu,\
asperemus que al que pongan\
sepa faellu con aciartu,\
prucuri ser imparcial\
ya icuanimi al mesmu tiampu.

Menus mal qu’en Navidá\
hubu alligría po’l puablu,\
lus rapacis ya rapazas\
lus vellancicus cantarun,\
co las gueitas, con curdionis\
ya estrumentus variaus,\
hasta fuaus artificialis\
pa dispidisi botarun,\
güi dicir que a Bernabé\
foi al que más li gustarun,\
llevantousi de la cama\
ya todu pa contemplallus.

Al Belen que taba diantru\
de la Ilesia colocau,\
nun li faltaba detalli,\
vesi que bian si destou\
Manuel Alfredu, isti añu,\
había tronus ya rillustris,\
iba ‘l agua en muvimiantu\
ya tan prontu era de día\
comu taba anuchiciandu,\
asina que al Neñu Dios\
nu habia quian adurmilallu.

En tres carrozas muy guapas\
ya abondu acumpañamiantu,\
el dia cincu d’eneru\
lus Reis llegarun al puablu,\
bian pensei que nun pudían\
ripartinus lus rigalus,\
pos punxarunsi a falar\
co lus niñinus pixuatus,\
que nun quedou ni unu solu\
sin ser nomau po lus Magus,\
si Melchor falaba muchu,\
Gaspar iba superandu,\
cuandu i tocou a Baltasar,\
el probi ya taba blancu.\
Anqui a dicir la verdá\
abondu bian si portarun,\
has de priguntai a Jaimi\
po lus patus que i truxarun,\
outrus que tinia anantis\
ya que i disapariciarun,\
dili a Manolu Escobar\
que ta cuntigu n’el cialu,\
miri ver si lus atopa\
de la que busca el sou carru,\
que imprimi po la Rundialla\
si antis nun lus cumiarun.

Tamián tuviarun muy guapas\
las habaneras isti añu,\
comu agora son menus días\
quedanus con gana el cuarpu,\
pos son tan bonus lus corus\
ya fainlu tan bian cantandu\
que de lus bancus la Ilesia\
llevantasi da trabayu,\
asina que mira ver\
si puadin atotar cuartus,\
pa que podan allargar\
comu siampri a cuatru sábadus.

Lus de la Iscuala de Música,\
paemi que con aciartu\
con lus corus del Conceju\
un cunciartu urganizarun\
el pasau siati de juniu,\
¡menus mal que si fai algu\
trabayandu todus xuntus!\
si pa outras cousas fixáramus\
asina d’esta manera,\
tindríamus desdi fai tiampu\
el premiu a puablu exemplar\
que da el Principi en Uviadu,\
a esti pasu, nin Leonor\
nus lu vei a cabar dandu.

El antroyu un añu más\
con desfracis cilibramus,\
n’el sou día lus niñinus\
ya lus mayoris de sábadu,\
anque había premius abondus\
poucu trabayó  el jurau,\
pos nun si animou la xanti\
o taba poucu anonceau,\
asina que pa outra vez\
que urganicin con más tiampu\
si quiarin tener negociu\
algunus baris del puablu.

Mira comu en las Comadris\
lus ristoranis llenarun,\
esi juavis San Pidrín\
nu habia una muyar  en puablu,\
fuarunsi todas de cena\
o al menus esu dixarun,\
yo bian pudia diciti\
las cousas que mi cuntarun\
peru temu que dispuás\
nun podas entrar en Cialu,\
ya yo al baxami del boti\
nun ponga lus pías en sualu,\
asina... que ti lu cuntin\
Maria Esther, Churi ya Charu,\
o Lupe la de Moledo\
que tamián taba ‘n el aju,\
talmenti paricía que alguin\
pa isi las taba llamandu,\
porqui  “boy, boy, ya boy”\
to’l día taban diciandu.

Aparti d’estu tamián\
hubu más cousas en marzu,\
a Don José el día nuavi\
un homenaxi i fixamus\
pos facía cincuanta añus\
que de cura lu ordenarun,\
hubu misas ya banquetis\
ya tamián tuvu rigalus,\
piansu que bian miricius\
que abondu si ta destandu,\
atiandi un ciantu parroquias,\
ya trabaya en sin descansu,\
asperu que l’Arzubispu\
muy aficionau a cambius\
nun li dea nengún destinu\
ya nus lu dexi n’el puablu.

Semana Santa caeu\
n’el mes d’abril isti añu,\
imprimandu comu siampri\
con el Dumingu de Ramus,\
anque ‘l tiampu taba friu\
ya inclusu tuvu lluviandu,\
todas menus las Venias,\
las prusicionis saliarun,\
la que fai tiampu nun sal\
el día Miárculis Santu\
ya Patrón, la de las Lárimas,\
las malas lenguas dixarun,\
qu’era qu’iba poca xanti\
al Llorón acompañandu,\
peru pa m’idea ¿guais?\
lu que lu ta mutivandu\
ya que nun queremus veti\
andar po la cai llorandu\
ya menus reconocer\
que Tú negasti al Maestru,\
¡Pa que veas la divución\
que ti tianin lus pixuatus!\
que por nun veti tan tristi\
prifiarin dexati diantru.\
El Calvariu comu siampri\
en la nuachi ‘l Xuavis Santu,\
con sermón del Padri Mingu\
fiximus el Desenclavu\
ya cabamus esi viarnis\
saliandu co’l Santu Intiarru.\
Las Venias comu ti dixi\
hubu que facellas diantru,\
pos de sicultri un diluviu\
dexóusi caer el sábadu.\
Tamián esi mesmu día,\
en el mualli cilibramus\
la Fiasta del Pescador,\
peru allí nu nus mollamus\
pos punxarun una carpa\
pa tar agustu bellandu.

Gustariami diciti\
que ya vamus mijorandu\
peru miou probi, impusibili,\
pior que tábamus, tamus,\
discubrinsi cada día\
de currucionis, más casus,\
ya robandu en sin parar\
no a una, sino a dos manus,\
nun sei quian vei parar estu\
nin comu sulucionallu,\
porqui bian sabin tapansi\
pa que priscriba co'l tiampu,\
comu fan ellus las leis\
ya si apañan pa arreglallu.

Yo nun digu que la Infanta\
hubiera mitiu manu,\
peru de ahí, ¿a nu enterasi\
de lu que taba faciandu?\
esu que esta ya la lista...\
¡ya bian lu ta dimostrandu!\
si fuara un probi, siguru\
que ya la taba pagandu,\
además estus son todus\
prisuntus ya imputaus,\
unda nun vi a nengunu\
en dos mesis condenau,\
¿nun ves Barcenas? ahí sigui...\
anque esti te empapelau,\
nun vei a salir el juiciu\
hasta tar todu tapau.\
Co lus eris andalucis\
vei a pasar outru tantu,\
pos tan mitius po'l mediu\
puliticus d'altu rangu,\
si falu de preferentis,\
al qu' enventou el cotarru\
sacarunlu de la carcil,\
esu que ta dimostrau\
estafou a mucha xanti,\
sí mi plizcan nun lu siantu...\
¡ahora tan juzgandu al juez\
qu’ invistigaba esi casu!.

Dicin que a riu rivualtu\
el pescador sal ganandu,\
ya debi de ser por esu\
que Artur Mas ta reclamandu,\
el que Cataluña poda\
cumbirtisi en un estau,\
yo piansu qu’esti poblema\
vei quedar sulucionau,\
en cuantu lis dean más perras\
ya gualvin a tar callaus.\
Habiamus de pidir\
pa Cuideiru outru tantu,\
ellus falan catalán\
ya nusoutrus el pixuatu,\
si dicin tianin fronteras,\
aqui hubu siampri filatu,\
si ellus bellan la Sardana,\
nusoutrus el Pirlindangu\
ya si aquellu foi un condau\
aqui hay marquesis a ciantus,\
dexami nun dar ideas….\
pos sinón igual l’armamus.

Tinía tamián que cuntati\
que nus siguin ricortandu,\
peru non lus sualdus solu\
qu'esus ya tan po lus sualus,\
tratasi de lus derechus\
que tantu costo lograllus,\
del estau de bienestar\
ya poucu nus vei quedandu,\
las prestacionis socialis\
paez van disapariciandu,\
ya tamián hay menus xanti\
que poda cobrar el paru,\
asina que nus t'ixtrañi\
lu que fixara Xuan Carlus,\
ponei sualdu a la muyar\
ya a la nuara 'l mesmu tiampu,\
por sí viniaran mal dadas\
ya quedaran sin trabayu,\
dispuás, dispidiusi él\
de la Corona, adicandu,\
güi que lus elefantis,\
unda lu tan festejandu,\
ya comu ‘l que nun quiar la cousa\
pasouli pa’l fiu el muartu,\
asina que a Don Filipi\
nun sei si filicitallu,\
pos co la que ta caendu\
vei tener poucu descansu.

Hasta 'l aerupuartu ¿guais?\
li quiarin cortar un cachu\
de la pista atirrizaji,\
igual lis paez ya llargu\
o risulta una desculpa\
pa ir lus avionis quitandu,\
si po lu menus co'l AVI\
fuaran avanzandu algu...\
peru hasta en estu Patrón,\
con fallus nus alcontramus,\
pos entra agua en lus tunilis\
ya tianin que reparallus,\
istu quiar dicir, qu'entos,\
golvemus tiner ritrasus.

Lus mesmus que tian tamián\
la risidencia de viayus,\
pos al paicer el proyeutu\
ya taba algu antiguau,\
lu que tian en realida\
que ta muy mal ubicau,\
yo ya lu dixi en su día\
peru nun fixarun casu,\
lu mesmu que con la playa\
tamián pasou outru tantu,\
asina qu' agora... aguantanus\
pos inriba nun hay cuartus.

Anque tou pensandu yo\
que una manera sacallus,\
ya plantandu unas indianas\
inriba de lus teaus,\
pos hailus Patrón Binditu\
que dati nouxu mirallus,\
pal tourismu nun ya bona\
la imagin que tamus dandu,\
pos hay casas que nun sei\
comu si tan aguantandu,\
ya comu nun faigan algu\
cai hasta ‘l anfiteatru.

Lus dos parquis infantilis\
güi van rimucicallus,\
pos lus culumpius paez\
que ya tan un poucu viayus,\
ya dicin van ampliar\
pa que tengan outrus xuaus,\
el balón-pía piquiñín\
ya tamián el balón-paxu\
que ir al pulidepurtivu\
costa algu de trabayu,\
anque agora pa las cuastas\
tian Quicu un enventu nuavu,\
ya bian bonu debi ser\
porqui i lu suvencionarun….\
llamasi la “burricleta”,\
yo bian pensei ver a un burru\
en bici pedaleandu,\
peru non, dispuás ya supi\
que era pa lus humanus,\
ya que lleva un muturín\
pa dar pedal sin isfuarzu,\
igual lus monicipalis\
la van a cabar usandu,\
pos nun fai falta carné\
pa guiar esus aparatus.

Outra vez hubu cumicius\
el vinticincu de Mayu,\
ya lus que ganaban siampri\
in ista ucasión pirdiarun,\
cuandu saliarun na tele\
Cañeti ya Valencianu\
¡mi Dios del alma!, San Pedru,\
dabati nouxu mirallus,\
pos talmenti en isi sitiu\
paicia lis saliara un granu.\
Pa outra vez, qu’ispabilin,\
¡ya que dexin d’engañanus!\
pos con el votu, podemus\
faer qu’outrus garrin el mandu.

De fugol… mijor nun falar\
a lu menus isti añu,\
el Sporting nun subiu,\
aú taba, quedo el Uviadu,\
ya la silición nun foi\
ni a lus otavus ni a cuartus,\
nu hay mal que por bian nun venga,\
asina aforramus cuartus.

Vou falati de las fiastas\
que anuachi diarun cumianzu,\
co la baxada del boti\
ya las floris que ti diarun,\
el pregón de Xosé Ambas\
danza prima, chupinazu,\
un bon vermú musical,\
ya ‘l cunciartu de Milenta\
Tres, que son cuatru.\
La Cumisión, San Pidrín,\
esmulasi trabayandu,\
pos pa facer el pograma\
tuviarun muy poucu tiampu,\
en el mes de eneru foi\
cuandu si ficiarun cargu,\
ya bian sabis d’outras vecis\
que ta todu abondu caru,\
asina que guay nu asperis\
ista nuachi po lus fuaus,\
yo bian lu siantu, Patrón,\
¡hubu que ricortar algu!\
amás en ista ucasión\
nun ya culpa del Gubiarnu,\
peru por si alguin si queixa,\
ya sabi…. ¡que nus dea cuartus!

Las orquestas, de primera\
comu siampri aqui lu fuarun,\
la Virsión Uriginal\
ya Duminó, acompañandu\
Assia ya Sonora Real,\
¡asturianas son las cuatru!\
Satelitis, Ismael\
ya Royal, primus hermanus.\
Vianin las gueitas d’Aller\
ya tamián tan las del puablu,\
las charangas cunucias:\
el Barullu ya ‘l Compangu,\
gualvi la Banda de Pravia\
comu lu facía antañu,\
la Tou misa foi cantada\
po’l Coru Mixtu pixuatu,\
ya’l Parroquial vei cantar\
la de San Pablín en puartu,\
siguida de prusición\
marinera, co lus barcus,\
pa faer la ofrenda floral\
ya ricordar a lus muartus,\
autuan lus Rabanitus\
con una obra tiatru,\
que comu siampri han faenus\
tiranus de risa al sualu,\
pa entretener lus niñinus\
todus lus días hay xuaus,\
asina que ya sabeis\
preparadibus lus gualus,\
ya ‘l que quera bautizasi\
que suba a la Fonti ‘l Cantu,\
llega allí de forasteru\
ya baxa siandu pixuatu,\
haberá tamián disfili\
folclóricu por el puablu,\
sin ulvidar a Felpeyu\
con el viulín de Lisardu\
ya comeremus el bollu\
que riparti El Pirlindangu,\
comu ves, Santu Patrón,\
nu hay tiampu p’aburrimiantu.

Asina que si mi das\
la venia, vou tirminandu,\
que paemi falei muchu\
ya teu que ir descansandu,\
qu’agora hay sisión vermu\
ya’l día unda ya llargu.\
¡Tú claru! nun tianis priasa\
¡comu tas ahí sentau!\
Has protegenus Patrón\
que paemi qu’esti añu\
o nun avicasti muchu\
o anduvisti dispistau,\
tamián pudiría ser\
que ti omentou el trabayu,\
pos siguru ti llegarun\
hasta las puartas del Cialu,\
entre outrus Adolfu Suárez\
ya dandu desde aquí un saltu\
tamián foi Yagu Lamela,\
amás de tous lus pixuatus\
que tenemus prifirencia,\
vou priguntati, pur ciartu,\
a Gonzalín el del Rosal\
dexaríasi el pasu francu,\
pos a güir l’Amuravela\
nun faltou un solu añu,\
ya nun ti falu de Santana\
porqui ahi si qu’era el amu,\
subir, subia muy bian\
pa baxar...iba rodandu,\
tampoucu teneras queixa\
del pescau que ti tan dandu,\
porqui Mari la de Metru\
piansu ti lu te iscuyandu.

¡Ayudanus Santu Hermosu\
que tan solu en ti isficiamus!\
llibranus de lus nofragius,\
de las maris ya lus viantus,\
ya fai que abundi la pesca\
o nus toqui el “cuponazu”\
que siampri toca a lus mesmus\
anque tengan menus barcus,\
piansu que si entra el pescau\
ya lus baris dan más cuartus,\
pa’l añu que vian siguru\
golvemus facer lus fuaus.

Agora vou co lus vivas\
pa que ti marchis bellandu,\
ya si ti goustou el sermón\
gualvis el proximu añu.\
Nun ti numinu pa'l Tibu\
pa que nun ti den un bañu,\
pos comu lu fas con vinu\
risultasnus algu caru.\
¡Viva San Pedru Gloriosu\
Apostul ya Patrón nuasu!\
ya comu son compañerus\
¡Viva San Pablu de Tarsu!\
un viva pa San Pablín\
que ucupa el tercer puastu.\
Pa San Juaquín ya Santa Ana\
¡outru viva lis mandamus!\
ya juntu con ellus ¡viva\
San Antoniu el paduanu!\
¡Viva laVírgin del Carmen!\
ya ¡Viva la del Rosariu!\
¡Viva la de Covadonga\
que tamián la cilibramus!\
pa cabar prontu, ¡que vivan\
todus lus Santus del Cialu!\
¡Viva el cura, el sacristán\
ya’l Arzubispu d’Uviadu!\
¡Vivan lus dos nuavus Santus,\
Xuan Vintitrés ya Xuan Pablu!\
¡Vivan las otoridadis\
que sepan bian gobernanus!\
¡ya que vayan a la cárcil\
todus lus que metin manu!\
¡Vivan lus que tais aquí\
que ya ‘l puablu soberanu!\
¡ya viva la nuastra copla,\
que ripitimus cada añu\
p’ acabar l’amuravela,\
ya tamián cuandu danzamus!

¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!