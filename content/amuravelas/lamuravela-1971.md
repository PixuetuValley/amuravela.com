+++
draft = true
date = "1971-06-29T12:00:00+02:00"
publishdate = "1971-06-29T12:00:00+02:00"

title = "L'Amuravela 1971"

description = "El sermón de L'Amuravela de 1971 como fue recitado en las fiestas de Cudillero el día de San Pedro de ese mismo año."

[author]
    name = "Elvira Bravo Fernández-Ahuja"
    homepage = "/authors/elvira-bravo-fernandez-ahuja/"

[reciter]
    name = "Juan Luis Álvarez Bravo “Totó”"
    homepage = "/reciters/juan-luis-alvarez-bravo-toto/"

[image]
    src = ""

[alternatives.en]
    code = "en"
    url = "/en/amuravelas/lamuravela-1971/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l'Amuravela\
comu San Pedru asperaba.

¡Binditu ya gran Apóstul,\
míranus desde lu altu,\
qu´outra vez aquí mus tianis\
pa faceti´l agasaju\
que ti ofrecemus de siampri\
filicitánduti´l Santu!\
Ya nun queras que cuntigu,\
que sos d´Ilesia Primáu,\
faigan lu que a outrus muchus,\
qu´a andan de fecha danzandu,\
ya nun sabis en qué día\
tenemus que celebrallu.\
Ya, vou diciti, San Pedru,\
van cambiar el calandariu:\
quitan lus martis ya trecis;\
si nun tou intivocáu\
esu ya creer n´aguerus,\
¿nun ti paez, Patrón nuastru?\
¡Ta la Tiarra menus firmi\
Que la mar au navegamus!\
El “Padri Asteti” nun val\
nin lu que n´él diprindiamus,\
ya llámannus alfabetus\
porqui ahora todus son sabius\
ya prisumin de saber\
más qu´el Ispíritu Santu.\
Hay tal ribulliciu en mundu\
que nun sabis qué creamus;\
peru n´esti puabliquín\
de mariñeirus d´arraigu,\
si el mundo ta rigulvíu,\
habéis ser por siampri honráus\
Tú ya´l Apóstul San Pablu,\
que nun séi cómu nun baxa\
al ver tantu disaciartu.

Falaremus de la mar\
que mus da´l pan cutidianu,\
ya sabis por esperencia\
lu que nus costa ganallu.\
Las costeras fuarun bonas\
po´l bunitu imprincipiandu,\
si non po la cantidá,\
foi po´l preciu, qu´iba altu.\
La de bisugu, muy bona,\
poucus añus si dióu tantu.\
L´ardora foi la pior,\
sólu algunu garróu algu;\
nun si sabi lu que pasa\
nin s´aciarta a discifrallu:\
Unus dicin qu´el bocarti\
tá en Francia bian macizáu,\
outrus, que ya po´l tanquéu\
que lleva la cría arrastru;\
tamián si nus foi la yuya,\
puadi ser el mesmu casu.\
Lus botis de la baxura\
bona abondancia tuviarun\
de bisugu ya mirluza\
(d´esta menus qu´outrus añus,\
acasu po las volantas\
que siguin pur hí rondandu),\
el gurguy desmandóusi:\
comu borra lu garramus,\
ya golondrus, ya virreys,\
bonus pixinus ya iscachus.\
Nunca mus faltas, Patrón,\
siampri vianis a ayudanus.

San Pedru, tamián lus botis\
tianin ahura un descansu,\
que p´arrancar el motor,\
que quedaban agotáus\
de dar a la manivela,\
Juanju, que ya un bon mecánicu\
ya tian un taller en Pravia,\
a toudus is véi puniandu\
un butunín que ya llétricu,\
que con pretallu na más,\
ta el motor en muvimiantu.\
Esu ta bian, peru, ¿guais?,\
tamián tian algu de malu:\
que la faltriqueira queda\
cuasi vaciada n´el tratu.\
¡Si quixara, qu´él ya bonu,\
facénuslu más baratu…!

Nun ti destis po las cousas\
que las muyaris falarun\
cuandu ibas na prusición\
mesmamenti l´outru añu,\
diciandu: “Miráilu, comu si deixa\
lu llevin reposentáu\
el bambollón de San Pedru,\
que de l´ardora nin plizca\
nus dióu pa riconfortanus”.\
Ellas son muy cuviciosas,\
solu quiarin ruxir cuartus.\
Ya esu que co la pilícula\
“El Cristu del oceánu”,\
a lus que tomarun parti\
bon dineiru is ripartiarun.\
Ya tantu i gustóu Cuideiru\
que nun quixu abandananus:\
el Cristu perdéusi aquí\
ya nun fuaron a atopallu:\
“La pilícula val poucu”,\
lus intindíus dixarun;\
peru dispuás que foi vista,\
bonus aplausus i diarun\
en Nova Yor ya en Madrí,\
ya n´outrus puntus lejanus.\
Nun pudía ser por menus,\
qu´el director-encargáu\
ya un asturianu de fama\
ya, por poucu hasta pixuatu;\
artistas, de lu mijor,\
que bian iscuíus fuarun.\
Sólu por ver a Cuideiru,\
que lu feixu Dios tan guapu,\
quedas co la boca abiarta\
ya candilinnas n´us guayus;\
toda la xanti foi vella\
con imución ya intusiasmu;\
húbulus de cincu vecis,\
y´algunus hasta llorarun.

Nun puadis saber, Patrón,\
cómu foi de fríu l´iviarnu;\
comu esti, dicin, non l´hubu\
en toudu´l siglu que tamus.\
Ahora, disgracias, denguna,\
nin borrascas nin nofraxius,\
esu qu´en toda l´Urupa\
nun cesarun lus istragus.\
Referenti a lus terrestris,\
de muartis foi un arrasu\
de presonas bian quirías\
que de veras las sintiamus;\
unas po la enfermedá,\
outras que si disgraciarun;\
hubu días que paicía\
que taba´l puablu enlutáu.\
Séi you, Patronu Gloriosu,\
que nun tuviasti discansu\
na purtiría del Cialu\
ricibiandu a lus pixuatus.\
Ya sabemus lus atiandis\
pa qu´entrin prontu pa diantru,\
a vecis sin asperar\
del Padri Eternu el mandatu;\
quizabis hasta Ti riña\
por tantu prisuramiantu.\
Ya cuandu tabas en mundu\
fusti un poucu aceleráu\
por el tou bon corazón\
al Maestru difindiandu;\
si tuviasti algún disvíu,\
bian supiasti remediallu.\
¿Cómu nus vamos quereti,\
si sos pescador ya santu,\
primeiru de lus Apóstolis\
ya´l mijor proteitor nuastru?\
Has ver si pa outra costera\
tras el bocarti a la manu,\
pa qu´asina las muyaris\
nun ti vaigan mermurandu.

La Premavera foi “mini”,\
tamián tian modas el tiampu,\
ya yá nun tianin valía\
nin lus reflanis d´antañu.\
Sucidíus hubu poucus,\
fuarun más lus adelantus;\
¡nun séi en qué vei golvesi\
Cudideiru n´aquestus tiampus!\
Ya hay en´a Plazoleta,\
pa cuando queras llamallus,\
teléfanu pa lus taxis,\
comu´n Madrí ya n´Uviadu.\
Ya n´as casas, ¿guais?, San Pedru,\
sin nisicitar de naidi,\
con un timbriquín tocandu,\
puadis falar lu que queras\
sin que ti tean guyandu.\
Peru pa ponellu asina,\
fixarun unus buracus\
en puablu, que paicían\
mesmamenti sutirránius;\
lu que nun m´isplicu you\
¿¡au si mitiarun lus ratus…!?

Siguin faciándusi viaxis\
que lus nombran ispacialis,\
pur inriba de la Tiarra,\
pa metenus co lus astrus.\
Esta vez nun ya a la Lluna,\
que la deixan discansandu\
hasta qu´el “Apolu Quinci”\
estea bian priparáu.\
Paez que vamus metenus\
con Marti, pa ixaminallu,\
peru riviróu´l fucicu\
ya tuviamus que marchanus;\
golveremus outru día\
que tea menus imburniáu.\
Ya fixarun n´el ispaciu\
una paseu pa pasianus,\
pero, tiniándulu aquí,\
¿qué lu queremus tan altu?\
¡Cualquiera si fía, Patrón,\
cómu tarán lus cimiantus!...\
D´avionis ya de manatis\
siguin igual lus sicuastrus,\
ya tamián de chavalinas,\
qu´esu sí que ya un iscarniu.\
Muchu si fala de paz,\
pero siguin guerriandu;\
¿quián entendí esta maraña?\
¡Pa mí que todu ya engañu!

Las rivrisionis nun faltan\
porqui las hay cuasi a diariu:\
pistas ya tilivisión,\
agú ves bailis ya xuagus,\
nuticias de todu´l mundu\
ya gastandu poucus cuartus.\
En cuasi toudas las casas,\
enque nun sean de boatu,\
n´us cafesis ya n´us baris,\
ta sonandu esi paratu.\
Nun piansis, qu´esu tamián\
da mutivu a sobresaltus:\
Taba Ladrillu di nuachi\
tranquilamenti durmiandu,\
ya dispiártanlu unas vocis\
que lu deixarun temblandu,\
de “¡Asisinu!, ¡creminal!”…\
Vistíusi´l probi diciandu:\
“¡Guay munchu pasa´n Cuideiru!”\
¿Ya qué iba?: que taban viandu\
un combati de boxeu\
n´un chigri que taba abiartu.

Las muyaris, de partíus\
entendin, ¡mióu probi!, tantu,\
qu´ahora ya nun si conforman\
con güíllus po´l arradiu,\
que son las que xugan ellas\
ya, po lu que si vei viandu,\
en esu de miter golis,\
metínlus en sin trabayu;\
nun t´istrañi, San Pidrín,\
qu´estu nun ya nada raru,\
porqui hay cada delantera…\
(piansu mi tas cumprindiandu…).\
Del partíu Rusia-España,\
que feixu un calor de miadu,\
dicin que foi que Linín\
unvióu fuáu del Infiarnu.

Hubu un volcán incindíu\
en un puablu sicilianu\
que ichaba lavas ya piadras\
ya toudu lu foi quemandu;\
lus que vivían n´esa isla\
tuviárunsi qu´ir marchandu.\
Dos mesis lu menus, ¿guais?,\
tuvu esi “catri” afumandu.

Las Navidadis, bian sousas;\
¡nin cantóu siquiara´l gallu!\
¿Agú tas, Cuideiru hermosu,\
que n´esu ibas afamáu?\
Ahora todu si riduz\
a dar patadas ya saltus,\
ya tamián a deprender\
a dasi bonus guantazus.\
Lu mijor de Nuachiviaya,\
la serenata de Lalu.\
Menus mal qu´unus rapacis,\
por dar gustu al refugayu,\
fixarun la Cabalgata\
p´arricibir a lus Magus,\
ya naidi lus ayudóu,\
que más meritu tuviarun.\
Comu co las niavis, ¿guisti?,\
po la tiarra nun había pasu,\
acudiarun a la Lluna\
qu´insiguida is feixu casu,\
ya por mediu d´un coheti\
todu quedóu arrigláu.\
Lu malu foi que la “cláusula”\
nun salíu comu pensarun:\
istrallóu inriba n´a Cai\
en ver d´estrallar en baxu.\
Esu nun ya d´emportancia, l\
a quistión foi que llegarun\
ya qu´un alligrón bian grandi\
a lus rapacinus diarun.\
Paez que lus Santus Reis\
un plizquín s´infurruñarun\
porqui nin mula nin güey\
atoparun n´el establu;\
taba el probi San José\
de dar aliantu cabáu.\
A lus neñus, ya sabíu,\
con gran amor is falarun,\
ya ripartiánduis xuguetis,\
muy contentus lus deixarun.

De Semana Santa, ¡guais?,\
nun mirez cuasi mentallu:\
Tú nun pudisti salir\
el día Miárculis Santu\
porqui zurriaba un misguín\
ya tinían miadu al tiampu,\
peru séi que las tús Lárimas\
llorasti n´el templu diantru.\
Lu mijor ya más sintíu\
foi po la cai el Calvariu,\
que lu icha bian, vou diciti,\
el ya célebri Santiagu.\
A más el de la Ruperta\
en´a Ilesia el Xuavis Santu,\
que cunmuvía a las piadras\
puniandu gran sintimiantu.\
El de lus seglaris, ¿sabis?,\
foi tamián aponderáu,\
que con fe ya rivirencia\
al Crucificáu honrarun.\
Ahora que, de divución,\
tamus, San Pedru, bian faltus.\
Lu pior son lus de fuara,\
que vianin pur hí saltandu\
ya faltandu al Dios del Cialu\
el carnaval cillibrandu,\
burlándosi n´el Incuantru\
del Siñor que co la Cruz\
por toudus iba cargandu;\
lus antipasáus n´as tumbas\
siguru s´istrimiciarun.\
Lus frairis, ¿güístilu Tú?,\
munchu ya bian pidricarun.

Dispuás de tantu casoriu,\
ya si sabi´l risultáu:\
lus bautizus bian abondus,\
peru tan riglamentáus:\
tianin qu´asperar un mes\
pa bautizallus a un tiampu.\
Vou faceti una prigunta:\
¿Ya que ta el Limbu quitáu?\
¡Esu ya que Adán ya Eva\
nun cumiarun del manzanu…!

Na Pista La Madrileña\
un Juraú sabiu la reutu\
ajuntóusi pa iligir\
a la Maja del Conceju.\
Dispuás de munchu pensar\
porqui el poblema iba seriu,\
acurdarun qu´ella fuara\
una moza que tian…esu:\
guapa, morena, salada,\
unus ojus que fan fumu,\
ya con n´alligría en cuarpu.\
Teresa lleva por nombri,\
en´a Telaya ella vivi,\
ta soltera ya en sin noviu,\
de momentu, vou diciti,\
que di sicultri ha raptalla\
el Príncipi del sóu suañu.

Vou cuntati outrus socesus\
que fuarun un poucu istrañus:\
Somáu a la sou ventana\
taba muy tranquilu Tanu;\
sintíu que lu isgarduñaban,\
ya comu víu qu´iba un gatu,\
co la misma sacudioulu\
en sin facéi munchu casu;\
peru dispuás, de sicultri,\
vióu que taba el gatu muartu,\
ya qu´el sou brazu s´inflaba\
con munchu dolor sintiandu.\
Foi pa Uviadu de siguida,\
ya que punxara i mandarun\
más de cuarenta indicionis.\
¡Nun hay que fiar de gatus!

Ya verás, San Pedru Hermosu, l\
u que pasóu con un gallu:\
Matárunlu pa comellu,\
ya lu taban displumandu,\
cuandu asoráus lus deixóu\
el “¡Ca-cara-cá!” cantandu,\
non una sinon tres vecis;\
naidi si atrivía a guisallu.

Vou falati de Jujú,\
que ya un mariñeiru viayu,\
ya ya el mijor pescador\
de roballizas ya sardus,\
de  muilis el que más,\
lleva la mapa pescandu.\
Canta ya bella en ye-yé\
“Fumandu asperu”, esi tangu,\
que si vei a un fistival\
gana a Karina y Riniaru.\
Además víu al Siñor\
cuandu subía pa lus Cialus\
el día de L´Ascensión\
por ser día señaláu.\
Anque era un rapacín,\
quedói grabáu el ricuardu,\
qu´en xamás de la sou boca\
malas palabras saliarun.

Gulvimus facer, Patrón,\
lus carnesis esti añu,\
que llaman d´edentidá,\
pa que nu mus cunfundamus.\
Ya, nun piansis, facían falta\
 porqui tan micíus tamus\
guay lus homis ya las “homas”,\
qu´en nada difirinciamus.\
Ellus siguin con milenas\
y´andaris un poucu rarus,\
¡munchu aviríu por tiarra,\
nun de gaviotas, de páxarus!\
Por esu abrazan las mozas\
par mijor desimulallu,\
porqui nun vamus pensar\
qu´a todas is dean desmayus\
ya a lus homis de verdá\
nun is gusta demostrallu.

Ellas puanin las sotanas\
que lus curas ya deixarun;\
comu las llevan abiartas,\
haylas que pùanin debaxu\
unus calzonis de a cuarta\
co la barriga insiñandu.\
Tantu xamón deixan ver\
que ya ta unu istragáu;\
si tidigu la verdad,\
gústanus más lu tapáu.\
Nun quiaru diciti más\
porqui piansu que si sigu\
vas poneti coloráu.\
Ya dicin las aldianas\
que mamarrachus nun\
nisicitan ponellus,\
qu´is sirvin d´espatapáxarus.\
Baxaba pur hí una “maxi”,\
d´esas que tidan espantu,\
con hábitu hasta lus pías\
ya las milenas colgandu,\
color fúlibri del toudu,\
nun séi si negru o moráu.\
Isulina que la víu,\
en sin poder remediallu,\
dixui toda susprindía:\
“¡Mi Dios del alma, qué cuadru!\
¿Agú deixasti la mona?”\
Peru ella siguíu pa baxu\
tan oronda ya contenta\
sin entender el puyazu.

Dos casas nuavas na Plaza\
esti añu nus fixarun,\
una cerca de la Ilesia\
que ti llega al campanariu.\
La outra quédati enfrenti,\
au taba el Casinu viayu.\
Habían gustanus más\
si nun fuaran rascacialus\
porqui asina, la verdá,\
ensombrécinus el puablu.\
Po´l camín de Villamar\
un maramán tan faciandu,\
porqui Cuideiru, Patrón,\
vei cada vez xurriciandu.

Botarun la “Casa Hortensia”\
ya por el vranu pasáu,\
el terrenu ya algu más\
punxárunlu emporlanáu;\
peru nun basta con esu,\
tamián hay qu´organizallu\
pa que haiga sitiu pa todus\
sin barullus nun trupiazus.\
La caseta que tá en mediu,\
ya que abondu tá istorbandu,\
bian miricía quitasi,\
peru miantras que lus barcus\
(¡¿cuándu vei terminar esu!?)\
tengamus que sebordallus,\
lus pescadoris, ¿güisti?,\
teneremus qu´aguantanus.\
Lu del Puartu vei con calma,\
si nun ya que ta paráu;\
cian noventa y dos millonis\
da l´Estáu pa gobernallu,\
peru “Casu y Compañía”\
ofrecéusi más baratu.\
Al mi paecer, San Pedru,\
esta Compañía ya un “casu”.\
Si nun pinchas Tú d´inriba,\
nun lu vemus tirmináu.

Marchóusinus don José,\
qu´iba el que taba de párracu,\
que, po lu munchu que val,\
ascindiárunlu a Vicariu.\
Del toudu nun mus deixóu,\
porqui sigui aquí viviandu,\
ya un subrín guapu ya mozu\
ya´l qu´ocupa ahora el sóu puastu.

El iquipu el Marinín\
ritiróusi ya del xuagu,\
porqui una gran agarrada\
paez sucedéu en Grau.\
El arbitriu, sigun cuntan,\
bebéu por demás del frascu,\
ya nun taba pa arbitriar,\
que pa esu hay que tar cuardu.\
¡Morréu, morréu, morréu…!,\
esi foi el risultáu.

Van caendu más oreonis:\
primeiru foi Angilín,\
ahora Rada ya Gervasiu.\
“Cuandu las barbas del tou vicín…”,\
diz un reflán ya muy viayu…\
Carlus, Ilisu ya´l Guirri\
que las vaigan rimuyandu.

La comisión d´esti añu\
ya paícida al pasáu.\
Vou faer una avertencia,\
que piansu ya nisizariu:\
N´a Cumisión, desdi siampri,\
figuran toudus lus bandus,\
non sólu de mariñeirus,\
tamián caízus ya outrus,\
anque nun sean de Cuideiru\
si ya tan aquí viviandu.\
Peru pa que lus festejus\
tengan el dibíu rangu,\
tianin qu´encargasi d´ellus\
la Rula ya´l Yuntamiantu.\
Ya que pirdiamus las danzas\
ya lus bailis tan sonáus,\
hay que facer cousas nuavas\
como fan en outrus lláus:\
Faer cucañas ya regatas,\
xuagus, cuncursus primiáus,\
corus y´algún atraitivu…\
nun quedanus rezagáus.\
Nun basta L´Amuravela,\
bailis modernus ya saltus.

El pograma cuasi el mesmu,\
por esu nun ti lu falu.\
Dos orquestas de gran fama,\
qu´aquí malu nin midianu\
nun s´istila pa San Pedru.\
Una venu ya outrus añus,\
Lus Trovadoris, ¿güisti?,\
que munchu lus apriciamus.\
La outra ya la Gran Parada,\
que di siguru ha gustanus;\
a más, la Banda de Pravia\
ya gueitas de Lus Penácarus.\
El baturrillu de siampri:\
tómbulas, xuagus ya fuáus,\
mozas guapas a trompón\
y´abonda alligría en cuarpu.\
De las modas que si vean,\
¡Dios nus garri confesáus!\
Cirimonias religiosas\
como de bonus crestianus:\
misa del toudu soleni\
mozus ya mozas cantarun,\
qu´el cura de Villamar\
ya´l nuastru nuavu insayarun;\
prusicionis ya sermonis,\
ya si sabi, que ya dau.\
Vamus deixati, Patrón,\
que ti taremus cansandu,\
ya si quías apigazar\
nun ti han deixar ispaciu.\
Danus la Tóu bindición,\
ya en tiarra ya en mar ampáranus\
(ya si quías mirar la fiesta,\
has facellu de soslayu).

¡Que viva San Pedru Hermosu!\
¡Que viva tamián San Pablu!\
¡Vivan toudus lus Apóstulis!\
¡Que vivan milenta añus\
guay el Apóstul Santiagu\
que ya Patronu d´España\
ya tamus en Añu Santu!\
¡Toudus lus Santus ya Santas\
vivan en Cialu sentáus!\
¡Viva el Jefi del Torismu!\
(Patrón, has dai un bon puastu,\
que vian de llonxi pa honrati\
ya pa honrar al nuastru puablu).\
¡Vivan las Otoridadis\
co´l bastón ya con el mandu!\
¡Que vivan lus nuticierus:\
la teli, prensa ya arradiu!\
¡Vivan presentis ya osentis\
ya lus nuastrus mijicanus!\
¡Ya viva la nuastra copla\
que po´l mundu vei sonandu!:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODOS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!