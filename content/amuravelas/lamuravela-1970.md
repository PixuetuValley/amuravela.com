+++
draft = false
date = "1970-06-29T12:00:00+02:00"
publishdate = "1970-06-29T12:00:00+02:00"

title = "L'Amuravela 1970"

description = "El sermón de L'Amuravela de 1970 como fue recitado en las fiestas de Cudillero el día de San Pedro de ese mismo año."

[author]
    name = "Elvira Bravo Fernández-Ahuja"
    homepage = "/authors/elvira-bravo-fernandez-ahuja/"

[reciter]
    name = "Juan Luis Álvarez Bravo “Totó”"
    homepage = "/reciters/juan-luis-alvarez-bravo-toto/"

[image]
    src = ""

[alternatives.en]
    code = "en"
    url = "/en/amuravelas/lamuravela-1970/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar l'Amuravela\
comu San Pedru asperaba.

¡Filicidadis, Patrón,\
Gloriosu Apóstul San Pedru,\
si de la Ilesia sos piadra,\
tamián de quí sos cimiantu!\
¡El San Pedru más rumbosu\
que lus ñacíus magar viarun!\
Con grandi satisfaición\
todu esti puablu pesqueru\
pa ricordati mijor\
aú ganabas el sostentu,\
desdi un barcu ti saluda\
ufriciánduti´l festeju,\
que tá el xintíu que ribuy\
d´alligría ya contentu\
pa honrar al nuastru Patrón.\
¡Guay ya nuticia Cuideiru!\
Nun da más que pasin siglus\
nin que haiga outrus socesus,\
nin lus viaxis a la Lluna,\
nin paséus po´l fermamentu:\
en llegandu la Tóu fecha,\
¡lu que val sos Tú, San Pedru!\
¡L´Amuravela ta firmi\
en faceti acatamiantu,\
que si si rompi esti filu\
que ya el nuastru falamentu,\
nun queda nada d´antañu,\
cabóusinus lu pixuatu!\
¿Nun ves que ya tan botandu\
casas qu´iban menumentus,\
de xantis d´istima antigus,\
comu iba el llamáu Aleju,\
que facía aquellus briquis,\
marañualas, insurreutus,\
las crucetas ya picadas,\
las xiringas ya outrus cuantus,\
lus rosconis ya las tartas,\
con clema fuara ya diantru?;\
ya iba el que regalaba\
el roscón d´ufricimiantu\
qu´el día “La Candelaria”\
rifaban n´a Plaza en mediu.\
¡Munchu rinombri tuviarun\
aquí ya en outrus concejus!\
Ya con esta ricordanza\
nun queremus faer de menus,\
al contrariu, aponderallus,\
a lus que de Grau tenemus.\
Si de prisencia son bonus,\
esbabáyasti al comellus;\
si non facedi la proba…\
peru ponéi babadeiru.\
Outra casa van tirar\
qu´iba tamián d´abolengu,\
peru tian que ser asina\
porqui hay qu´enanchar el puablu,\
ya ponesi, has entendemi,\
en altura a lu moderu.\
De las que han faer n´a Plaza,\
lus “moquetus” ya lus viamus.

Antis de dati las nuavas,\
faerémusti el nuastru fallu:\
Tamus más que agraicíus,\
l´iviarnu nun foi muy malu,\
algu siampri si pescóu,\
anqui hubu algu más de paru.\
La costera de bunitu\
foi bona, esu sí pur ciartu;\
húbulus d´abondus milis,\
outrus menus, pur supastu.\
Chicharrón ya palometa,\
nada, nin mirez mentallu.\
Lus botis de la baxura\
tuaviamus d´algún trupiazu\
por mor de que las volantas\
n´us mesis d´abril ya marzu\
gulviarun a las andadas\
en sin dengún miramiantu:\
n ´a Maruca ya n´a Piadra,\
que son caladerus nuastrus,\
con esas artis modernas\
nun deixan cría nin rastru.\
Hubu sus más ya sus menus\
peru con prodencia´l cantu.\
El diariu “La Voz d´Asturias”\
foi el que faláu del casu,\
asina que desde quí\
las gracias por ellu i damus.\
Outra fichuría nus feixu,\
qu´engarlitu la garrarun,\
la lancha “La Bian Amada”,\
qu´iscapóu más que curriandu.\
Peru dispuás, Santu Hermosu,\
comu pa querer primianus,\
venu mirluza a destaju,\
ya bisugus, ya gurguys,\
que ribosaban lus barcus.

La Premavera foi fría,\
venu a finalis de mayu,\
por esu lus de l´ardora\
muy pouca cousa pescarun,\
qu´el bocarti nun surdía\
ya mitíasi pa baxu.\
Amás quedaba muy llonxi,\
xunt´a Francia agazapaú;\
pa´l añu que vian, Patrón,\
has dánuslu más cercanu,\
pa que podamus ganar,\
que toudus semus crestianus.\
Ahora, San Pedru binditu,\
nun ya comu n´us Tús tiampus:\
amás de bregar a fondu\
co las folas ya lus viantus,\
hay que lluchar co lus homis\
ya vadíar lus incuantrus\
con gallegus ya franchutis\
que quiarin engadellanus.\
Todus tenemus razón\
pero naidi ta d´acuardu.

Baxu la Tóu pruteición\
sigui´l puablu posprerandu:\
nuavas motoras ya botis\
de toda clas ya tamañu;\
haylas “maxis”, “midis”, “minis”,\
comu las sayas de llargu.\
Dos bonas prifumirías\
con prifumis de lus carus,\
ya si nun lus quias tan bonus,\
haylus tamián más baratus.\
Ya pa que toudu sea a paris,\
dos churrirías s´abriarun,\
mecánicas, que lus churrus\
fansi solus, sin tocallus;\
unus son pa´l chocolati,\
lu mesmu ispesu que claru,\
la outra failus pa´l café,\
de lu bonu, en sin ricualu.\
Tan priparandu na´s obras\
que si van faer pa´l puartu,\
una carretera nuava\
detrás de la Casa´l Fuau;\
imprincipia en Villamar\
hasta Barera baxandu;\
dicin son lus priminaris\
pa dispuás faer lus trabayus;\
peru quixáramus ver\
algún mayor adelantu…

El puablín sigui´l sóu rumbu\
en sin sucidíus istrañus;\
venu la gripi dos vecis,\
peru nun feixu gran dañu;\
bodas de pustín, abondas,\
ya muartis que las sintiamus.\
La mocedá tian de sobra\
con quéi rivirtir el cuarpu:\
en´a “boiti”, en´us baris…\
ya ristrinóusi n´El Pitu\
la Pista d´añus pasáus,\
que ta más a la moderna,\
con todu luju ya ornatu;\
llénasi de muciríu\
que nun queda ni un asiantu.\
Ya si sabi qu´estus sitius\
tan pruhibíus pa lus viayus,\
qu´al ver tanta chavalina,\
puadi intucásiis el fégadu.\
Iligiamus una “Maja”\
(nun vamos aquí ser menus):\
tocanti a mucinas guapas,\
nun tian qu´invidiar Cuideiru.\
Foi una “Maja” bian Maja,\
acertóu bian el xuráu,\
que n´el cuncursu d´Asturias\
foi de las que más gustarun.\
Pa outru añu, si Dios quiar,\
ha habellu tamián de “Majus”.

Aparti las rivirsionis,\
tamián si van culturandu:\
más de trenta chavalinas\
muchas cousas diprindiarun\
en el Sirviciu Social,\
ya bonas notas tuviarun.\
Dámusis la noraguana\
po lu bian que si portarun.\
Esti añu lu que faltóu\
fuarun, ¿guais?, lus Reis Magus;\
dicin que con tanta niavi,\
lus camellus isguriarun.\
Peru por outrus cundutus\
pa lus neñus unviarun\
lus xuguetis qu´asperaban,\
ya asina si conformarun.

En cambiu tuvu mijor\
ya con gran ricuimiantu\
la Semana Santa, ¿güisti?,\
que ricordóu las d´antañu.\
Un flairi pidricador\
n´el sermón llamáu ”L´Incuantru”\
feixu llorar a la xanti\
con tantu fervor falandu.\
A las onci de la nuachi\
foi po la cai “El Calvariu”;\
comu convinía la hora,\
hubu un xintíu disiartu.\
Ahora, pa sirvir a Dios,\
tian que ser con más regalu,\
que ya enancharun la puarta,\
qu´iba istrecha, pa ir al Cialu.\
En´a Primeira Istación,\
por poucu ya la istruzamus;\
ya foi que de lus dos homis\
que al lleitor van allumandu,\
a unu d´ellus, que siguru\
taba un poucu afumacáu,\
temblabái la viliquina\
muviándusi pa lus lláus.\
En esi mesmu momentu,\
“Eto” sacóu un ritratu\
ya co´l risplandor flash,\
toudu s´apuróu diciandu:\
“Santiagu, apura la boga,\
qu´a la Quinta nus llegamus;\
vi you el primer rillustri,\
la tormenta vei garranus”.\
Menus mal qu´ibamus poucus\
lus que tábamus cercanus\
ya pudimus contenenus\
pa siguir el rezu santu.\
El Intiarru del Siñor\
foi de lu más ponderáu.\
Nun faltóu misa yé-yé\
ou pop, comu quereramus,\
ya foi pa la mocedá\
qu´ellus mesmus la entamarun.

Venu el Siñor Arzobispu\
co la su vesita a honranus\
pa consagrar el altar\
que ya´l que tenemus nuavu.\
Siñor de munchu saber,\
gran mozu, ya campechanu.

La verdá que munchu hubu\
por esus mundus de malu.\
N´a media metá d´Uropa\
nun si ricuarda outru iviarnu\
de tantas niavis ya fríus,\
enondacionis a pastu,\
sísmicus ya aterremotus,\
milis d´hiríus ya muartus,\
unus disaparicíus,\
otrus en choquis d´autus\
u d´avionis encendiáus,\
casas ya puablus barríus\
en sin que quedi nin rastru;\
a outrus pasáis a la enversa,\
que si llevantan del sualu.\
La catombi de Perú,\
que foi algu istrurdinariu:\
más de trenta mil cadavris\
murriarun toudus al tiampu.\
Unus allucis de niavi\
qu´a enocentis enterrarun\
n´un sanatoriu de Francia\
miantras durmían cunfiáus.\
Peru lo que ta de moda,\
miou probi, son lus sicuastrus\
de neñus ya de manatis\
ya d´avionis disviáus,\
que si vas facer un viaxi\
a París, pongu por casu,\
en ver d´ir al tóu distinu,\
llévanti pa Fidel Castru;\
ahora la piratiría\
ta más po´l airi qu´en barcu.

“L´Apolu Doci” llegóu\
a la Lluna en sin trupiazu\
fai onci mesis, Patrón,\
ya munchu foi cellebráu.\
Dos de lus astromonautas\
na Lluna desembarcarun\
ya sobri ella, ¿guáislu Tú?,\
un misgaín pasiarun.\
Andaban comu a saltinus\
ya unu caéu al sualu;\
l´outru quedóu n´a casulla,\
di siguru vixilandu.\
Truxarun piadras ya tiarra,\
dicin que pa analizallu.\
Foi la hazaña d´esti siglu\
ya´n trunfu lus ricibiarun.\
Ahora que el “Apolu Treci”,\
la verdá, foi un frescasu.\
¿Cómu nun si diarun cuanta\
qu´iba un número plagáu?;\
peru nun hay que creellu\
que al paecer ya pecáu.\
Dicin foi un arulitu\
que chocóu co´l aparatu.\
Co la Lluna, ta sabíu,\
nun si puadi andar xugandu,\
crez ya mingua cuandu quiar,\
ya sigún i dea el rautu,\
pon lus cuarnus al cricianti\
u al minguanti si ya´l casu.\
L´astromonauta más cucu\
foi el que si punxu malu\
porque i dióu el sarapicu;\
San Pedru, ¿nun ti paez\
que i dióu con munchu ritrasu?\
¡Esu aquí sal a lus neñus!,\
siguru s´intivocarun,\
ya saliríani esas pintas\
de comer algu enlatáu.\
Al llibrasi del piligru\
ya qu´a Dios taba allegáu.\
Ya, ¿pa qué quiarin traer\
esas piadrucas del sualu?\
¿Pa ver si son deferentis\
de la Tiarra qu´habitamus?\
Sabíu que´l Oniversu\
foi de la nada formáu,\
Dios nun usóu matirialis,\
sólu el homi foi de barru.

Tan priparandu la paz,\
peru comu tardan tantu,\
outras cuatru guerras, ¿guais?,\
n´estus mesis imprimarun.\
Siguin frabicandu bombas\
ya misilis ya petardus\
con armamentus nuclaris.\
La China ya entróu n´el aju\
faciandu d´esus estélitis;\
ya mandóu unu al ispaciu;\
a un suponer, piansu you,\
que tian que ser amariallu…\
Ya si ti cuntu, Patrón,\
lu qu´en mundu ta pasandu,\
lu que s´isquibri n´a prensa,\
lu que falan po´l arradiu,\
lu que na tilivisión\
vemus ya güímus a diariu,\
lu que danzan lus menistrus\
ya lu que si tan destandu,\
virías qu´a cada hora\
hay un acunticimiantu,\
nin pasa día tampoucu\
sin que haiga un enventu nuavu.

Fansi creaturas en vidru\
que son lus fíus del frascu,\
la madri ya la “pobreta”,\
¿aú ta´l alma, Apóstul Santu?\
¡Lu que han salir son femónemus\
d´esus melandrus masáus!

Ya saberás por el Papa,\
que ya´l Tóu socesonariu,\
qu´algunus curas nun quiarin,\
¿güisti?, ser cilibatus.\
Ahora lus que lu pidin\
son homis que tan casaus.\
¿Entendis Tú esti belén…?,\
cunsúltalu con San Pablu.\
Pa´l mi paecer, el mundu\
ya un duviallu enrevesáu,\
sin nun ta patas pa riba,\
ya que ta cabeza abaxu.

Tamus copáus de “ye-yés”,\
lus “hipis” siguiin hipandu,\
unus vistíus de probis\
ya outrus mijor portáus;\
haylus de distintus motis,\
van cada vez omentandu.\
Monsergas, cantus ya bailis\
co la pirlisía en cuarpu,\
nun estrozan lus güíus\
porqui ya tan estrozaús;\
milenas, barbas, patillas…\
esu en todus ya lu dáu.\
Fistivalis a trompón,\
cuncursus ya campionatus\
d´esportis de toda clas,\
fugól, boxeu, balónmanu,\
rubís, iskís, bamboleús…\
de ciclismu, ¡nun digamus!,\
ya nun séi cuántas ecéteras,\
porque si non, nunca acabu.\
Antis co lus bolus, brisca,\
la lutiría, ya tocandu\
las orquestas de murrillus,\
bian rivirtíus que tábamus.

De modas, hay que saber\
quián ya fema ya quián machu.\
La vistimenta ya igual,\
de milenas, outru tantu.\
Un livitón ya calzonis\
de coloris ou de cuadrus\
forma pata d´alifanti,\
ya ya tamus aviáus;\
nun hay más que sexu neutru,\
tamus muy semplificáus,\
nun distinguis las pareas\
mas que pongas ispijualus.\
Las que llevan minisaya\
puanin birmudas debaxu,\
que son unus calzunillus\
con puntillas ya bordáus.

Hay otras de mazcaronis,\
que son las que puanin “maxis”;\
van cubrías de riba abaxu,\
co lus pelus po la cara\
ya hasta la metá del cuarpu;\
soméanti marimantas,\
d´estas hay poucas en puablu.\
Amás que, pa ver visarmas,\
qu´había abondas antañu,\
tinía que ser dinuachi,\
po´l día tinían recatu.\
Las “midis”…, nin fú nin fá,\
nun tianin dengún agradu;\
las de lus medius vistíus\
paécinti currutacus\
anque sean bonas mozas:\
pìrdiarun el ringu-rangu.\
La moda ya la que manda,\
ya´l timón llévalu´l diañu.

Toudu lu que fan lus homis,\
quiarin ellas caciplallu:\
ser menistras, xeneralas,\
jefas ya toudus lus cargus,\
nun séi si hasta arciprestazgas,\
a nada puanin reparu.\
Nun is basta con ser misis,\
majas, reinas por un añu\
con bandas de xeneralis.\
Fan tamián lus campionatus\
ya touda clas de cuncursus\
desdi´ l boxeu hasta el saltu.\
¡A ver si van pa la Lluna\
ya nus deixan desfogáus!

Visti de cuándu, San Pedru,\
que cumiara un ratu a un gatu?\
Pos ahora un pescador\
que prindiara un peixi al llabiu,\
el peixi afogollu, ¿güisti?,\
porque s´i metéu pa diantru;\
asina puadi dicisi\
que´l pescador foi pescáu.

Catalanis ya monsiuris,\
belgas ya outrus istrañus,\
“La vida del pescador”\
en pilícula fixarun.\
Desqui el Siñor amanez,\
ya impriman el sóu trabayu:\
van pa la mar ya rigresan\
siguianduis toudus lus pasus.\
Tamián Tú, Patrón binditu,\
quedas n´ella ritratáu.

Las píndulas ya las drogas\
son las plagas d´estus tiampus:\
las píndulas, ya si sabi,\
son pa que haiga nonatus,\
ya pa lu contrairiu hay outras,\
que ñacin comu lus gatus,\
trillizus ya cuatrillizus,\
ya quintillizus a pastu.\
Peru lu pior son las drogas,\
qu´a la mocedá fan dañu;\
chavalinas ya chavalis\
quedan comu allucináus.\
Lus que trafican con esu\
tianin que ser castigáus,\
si non tian qu´entervenir\
con manu dura San Pablu.

Lu que fai la mocedá\
moderna, ya nun da espantu,\
peru que tamián las viayas\
andin en “escenus” pasus…\
Lu que you ví en Lley de Dios,\
teneréi que declarallu;\
Luis María foi tistigu,\
como you, d´esi propasu:\
Dos chuchus plantóu n´a cara,\
ya a más a un homi casáu,\
una viuda de sesenta\
que lu garróu dispistáu.\
Enteróusi l muyar\
y´armóu el primer iscándalu;\
l´homi diz que lu borróu,\
que nun quedóu nin l´aliantu.\
La viuda nun si conforma,\
ya quiar que i sean divualtus…\
Por dos chuchus de una viaya,\
andan ahora plitiandu.

Comu moscas lus toristas\
llegan a España cada añu,\
ya a Cuideiru tantus autus\
vianin, sobri toudu en vranu,\
que lus probis rapacinus,\
lus qu´en cuachi lus sacamus,\
nun puadin salir de casa,\
tianin que tar afogáus;\
estu ya outru cunflitu\
qu´hay que resolvellu lluáu,\
faciandu un nuavu camín,\
anque sea po lus teáus.

Esti añu ta d´aventuras\
Milina la d´Eliséu:\
la primeira foi en Luarca,\
qu´en puanti diói un maréu;\
pa garralla víansi negrus,\
tuvu que botasi al sualu,\
si non la sacan arrastru\
allí si queda d´afeichu.\
Dispuás viaxóu a Bruselas\
porqui si casaba un ñatu.\
Nun pensóu en achantasi,\
falóu ya cantóu pixuatu;\
siguru nun la intindían,\
pero tampocu ella a ellus.\
En Francia, ochu pesetas\
al pasar p´allá i cobrarun\
por un sirviciu… de nada,\
que si fai en cualquier campu.\
Al golver ya taba alerta\
ya negóusi a todu tratu:\
detrás de la Torri Infiel,\
feixu el sirviciu en sin pagu.

Comu ya puntu emportanti\
al fugól hay que mentallu.\
Del Marinu nun hay queixa,\
que quedóu claseficáu\
de venti participantis\
el quintu, que ya un bon puastu,\
porqui de siampri si dixu\
que nun hay un quintu malu.\
Pa la outra Temporada\
tian que facer gran isfuarzu,\
porqui hay cincu más iquipus\
discindíus de Tercera\
que xugarán con el nuastru\
ya, como ya de razón,\
han vinir más intrináus\
ya ha ser difícil ganallus.\
Ahora que si queremus\
tener fugól n´esti puablu\
ya hay afición de verdá,\
 haberá que demostrallu\
faciandu algún sacrificiu\
del bulsillu pa ayudallus.\
Una pitición faemus,\
lu primeiru al Yuntamiantu,\
Cofradía Pescadoris\
ya lus más binificiáus\
que son comercius ya baris,\
qu´el fugól trai muvimiantu\
ya emportancia n´estus tiampus.\
Dispuás d´unus cuantus añus,\
gualvi el Xixón al sóu puastu\
de Primeira Devisión\
po la puarta grandi entrandu.\
Asperamus que lu faiga\
en el que vian el Uviadu,\
peru tian que ricordar\
que pa xugar con aciartu,\
nun basta con ivitar\
lus golis del outru bandu,\
que tian que metellus él,\
y´asina faerá bon xuagu.

La Cumisión d´esti añu\
ya un tridu bian acopláu:\
El prisidenti, San Xuan,\
que prisidi desdi´l Cialu,\
por nun atopar dengunu\
que quera aquí ser nombráu.\
Lus outrus dos son, Morán,\
el fíu, l´outru Santiagu,\
ya bian puadu asigurati\
que cada un val por cuatru.\
Tati tranquilu, Patrón,\
que ta toudu bian tramáu.\
Las misas ya prusicionis,\
lus sermonis ya lus cantus,\
ya ti darías guay cuanta,\
todu ha ser del Tóu agradu.\
Esu, tocanti a la Ilesia.\
Rispitivi a lu profanu,\
ya ta dada la lluz verdi,\
pa bellar no haberá ispaciu;\
faceranlu a lu modernu,\
dandu saltinus ya saltus…\
Orquestas de las mijoris,\
una nunca la guyamus:\
“Lus Estelaris”, siguru\
dibiarun baxar del cialu.\
La outra ya “La Flurida”,\
a esa ya bian la apriciamus,\
nombri aquí de bon ricuardu\
que n´a Cunquista tuviarun\
naus ya marinus nuastrus.\
¿Nun ti das cuanta, Patrón,\
 (nun séi si serán lus viantus)\
que lus bonus filarmónicus\
han ser siampri lus gallegus.\
Hasta vianin d´esi rumbu\
“Lus Penácarus” gaiterus;\
ya co la banda de Pravia,\
ta´l cirriburri completu.\
Cuideiru ardi n´un candil\
con tantu rillucimiantu,\
paez que pa illuminanus\
abaxarun lus llucerus.

Ya séi, San Pedru binditu,\
que ichas de menus algu;\
lus nuastrus bailis antigus:\
Xiraldillas, Perlindangu,\
ya, sobri toudu, las danzas\
que ti facían d´agasaju\
las viayas ya las rapazas\
día ya nuachi danzandu\
con aquél pasín minudu\
que daba gloria mirallu,\
ya con aquél resalseu\
que daban a lus refaxus.\
Peru, mióu Santu, nun quiarin,\
que dicin que tá antiguáu.\
¡Quian riniaga de lu suyu\
tian poucu cunucimiantu!\
Outrus puablus son más llistus\
ya sabín bian conservallu.

Quiaru nonceati outru númeru\
anque nun tea pogramáu:\
A las tres de la mañana\
(priparaivus pa iscuchallu),\
vei cantar la “Guandulina”\
co la sou guitarra, Lalu.

Vou brindar a San Pidrín\
po lus tilivisionarius,\
la Prensa, l´apuntador,\
lus qu´amuran ya´l arradiu,\
qu´al Patrón vianin honrar\
ya tamián tan trabayandu.\
Ya mi dispidu, San Pedru,\
pidiánduti el Tóu amparu\
en´a tiarra ya en´a mar,\
la paz ya salú tengamus;\
que las costeras sean bonas,\
ya dengunu quedi faltu.\
Ya nun lu tomis a mal\
si, co la alligría en cuarpu,\
algunu piardi´l quilibru,\
son balancéus del barcu,\
ya comu toudus cunvidan,\
nun puadi unu desairallus.

¡Que viva San Pedru Hermosu,\
ya vival´l siñor San Pablu!\
¡Ya que viva San Pablín\
qu´el probi nun tá apuntáu!\
¡Que vivan toudus lus Santus\
ya Santas que tan en Cialu!\
¡Vivan las Otoridadis,\
ya que vivan lus mandáus!\
¡Vivan tamián lus osentis,\
que son pixuatus cercanus!\
¡Por toudus lus que brindéi,\
que vivan milenta añus!\
¡Ya viva la nuastra copla\
que ya´l emblema del puablu!:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODOS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!