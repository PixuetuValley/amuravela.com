 +++
draft = false
date = "2012-06-29T12:00:00+02:00"
publishdate = "2012-06-29T12:00:00+02:00"

title = "L'Amuravela 2012"

description = ""

[author]
    name = "Cesáreo Marqués Valle"
    homepage = "authors/cesario-marques-valle"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

En el nombri de Jesús\
y la Virgin Soberana,\
vou ichar l’Amuravela\
comu San Pedru asperaba.

¡Que bian ti veu Patrón,\
nun pasan por Ti lus añus!\
tianis las mesmas arrugas\
desde magar de lus tiampus,\
ya las llavis, tan pa vellas\
nin furruñu lis saliarun,\
has dicimi el conservanti\
que ichais lus Santus n’el Cialu,\
a nun ser que sea el vinu\
co’l que siampri ti llavarun,\
siandu así, siati culinus\
vou tomar miantras ti falu,\
asina vamus lus dos\
dispuás del sermón bellandu.\
Si San Pablu quiar vinir,\
que suba tamián al carru,\
ya facemus una konga\
desdi aquí hasta ‘l Puartu Nuavu.\
Tian que reinar l’alligría\
que tristis, tamus to’l añu,\
co la pesca, co la crisis,\
las catombis ya’l gubiarnu,\
ya ti iré puniandu al día\
a lu llargu del rilatu,\
peru guay, aquí nus tianis\
comu siampri a lus pixuatus,\
cilibrandu la tou fiasta\
comu Patrón d’esti puablu.

La verdá San Pedru Hermosu\
dígulu comu lu siantu,\
bian pensei qu’iba tar solu\
aquí subiu n’el barcu,\
que nun mi acumpañariais\
nin Tú, nin lus demás Santus,\
pos sigún tengu intindiu\
andavais todus buscandu\
el balon que de penalti\
vus unviou Sergiu Ramus.\
Pa que lu atoparais prontu\
taba Mouriñu rezandu,\
amás … puastu de rudías\
xustu na metá del campu.

Co la pesca puadis ver\
que poucus cambius tuviamus\
pos garremus poucu o muchu\
lus precius siampri tan baxus,\
Nun si diou mal la mirluza\
peru ni el sellu n’el rabu\
sirviu pa que del euru\
nun subiara en muchus casus,\
istu ya un virgunciu\
costati un café mas caru\
qu’el prudutu de unus homis\
que tan na mar trabayandu.\
Dibiría omentasi\
el cupu que nus tan dandu\
ya baxar en cantida\
lu que si vian importandu,\
tantu rigular Patrón\
nun nus ta binificiandu,\
pos mas qu’el mercau cumun\
paez el de comin cuatru.

En’a costera de xarda\
n’ hubu poblema isti añu\
omentó la cantidá\
que si pirmiti por barcu,\
ya’l preciu, pa defendesi\
¡nun piansis hubu melagrus!\
En outras artis menoris\
el pulpu tuvu fallandu,\
anque istu nun ti ixtrañi,\
¡hay por tiarra tantu raxu\
mitiandu p’al bolsu cuartus\
que por virguanza na mar\
de siguru s’iscundiarun!\
Quian nun s’iscuandi paez\
pa defender el pan nuastru\
ya Salvador, San Pidrín\
ya por esu lu iligiarun\
pa siguir cuatru añus más\
na Cofradía gobernandu.

Tuviamus algu más suarti\
n’ ista ucasión con el tiampu,\
na más qu’en mes de diciambri\
unus días aparamus,\
hubu algu de temporal\
peru nun nus feixu dañu.\
L’iviarnu friu ya secu\
la premavera lluviandu,\
el otoñu camuflau\
ya del vranu… nun mi alcuardu\
¡dibí pasalu tan bian\
ahí na zona de bañus!\
que de tantu rivirtimi,\
foisimi el santu pa’l cialu\
¡hasta castillus d’arena\
paemi tuvi faciandu!.

N’el mes d’agostu en Santana,\
un premiu lis entregarun\
a Cáritas de Cuideiru\
con todu miricimiantu,\
foi el “Peña Roballera”,\
tinianlu bian ganau\
que abondu si tan destandu\
po lus más nisicitaus,\
asina que desde aquí\
la noraguana lis damus\
ya muchu ánimu tamián\
pa que sigan trabayandu.

En nuviambri hubu ilicionis\
ya recambiu n’el gubiarnu,\
rifiarumi al nacional\
del d’aquí dispuás ti falu,\
lus popularis agora\
son lus que tianin el mandu,\
miantras durou la campaña\
¡mi alma lu que prumitiarun!\
dispuás pasou comu siampri,\
al cocer, fuarun menguandu,\
imprimandu lus ricortis\
al facer lus pirsupuastus,\
pos hay que aforrar agora\
lu que gastamus antañu,\
ulvidousimi diciti\
que Rajoy ta prisidiandu,\
¡Marianu “manustijeras”\
lu van a cabar llamandu!\
Lus niñinus nas iscualas\
van tar más amontonaus,\
asina dansi calor\
ya aforramus en iviarnu,\
tamian quiarin que paguemus\
cuandu nus pongamus malus,\
esu dixu la Menistra\
que de apillidu tian Matu,\
siandu la de Sanidá\
¿mijor nus taba curandu?\
lus sualdus son de dos tipus:\
rebajau o congelau\
esu tiniandu unu suarti\
pos ya normal tar parau,\
cada vez somus mas probis\
ya tenemus menus cuartus,\
pa lus únicus que hay perras\
San Pidrín, ya pa lus bancus,\
qu’el sistema financieru\
dicin que hay que saneallu,\
¿a ver si fuimus nusoutrus\
lus que lu pusimus malu?\
ya entendu porque el Menistru\
nus diz que hay que inyetalu.

En Cuideiru n’esi mes\
las habaneras tuviamus,\
comu siampri, bonus corus\
la múxica nus truxarun,\
al vinir desde tan llonxi\
hubulus que si pirdiarun\
ya en vez d’ir pa Casa Lupa\
a La Fenosa llegarun,\
tuvu que ir Ernistin\
co’l GPS a buscallus.\
Pa ponei brochi al certamin,\
viniarun desde Luancu\
el Coru León de Oru\
que daba gustu iscuchallus.

Comu todu lu que pasa\
nu iba a ser del todu malu,\
hubu dos bonas nuticias\
que asperabamus fai tiampu\
una el anunciu de ETA\
de nun faer mas atentaus,\
peru na más que con esu\
nun ta el poblema arreglau,\
fai falta que si disualvan\
ya que quedin desarmaus,\
pidan perdón a las victimas\
ya’l que tea condenau\
que pagui po lu que feixu,\
dispuás, será perdonau.

La outra, foi que si casou\
la duquesa con mas garbu,\
la Cayetana de Alba\
que yá de abolengu ranciu,\
a esta conocisla bian\
¡debeis ser del mesmu añu!\
tinias que vella bellar\
descalzada en sin zapatus\
ya el homi guayu avizor\
pa que n’ hubiara trupiazu,\
val mas tar mal de consorti\
que viudu antis de tiampu.

La Navidá a dos velas\
bian pensei que la pasabamus,\
pos hasta última hora\
el allumau nun punxarun,\
a las rebaxas d’eneru\
dibiarun tar asperandu\
o comu eran restus sualtus\
igual de baldri saliarun.\
Lus Reis na cabalgata\
trian la estrella n’el rabu,\
asina que pa guiasi\
o vinian con paratu\
o sabian el camin\
de vinir lus outrus añus,\
a la puarta la Ilesia\
naidi lus taba asperandu,\
la Vírxin ya San José\
dibian tar de balneariu,\
pa qu’el Niñin con el friu\
nun lis garrara catarru;\
asina ya todu ¿guais?\
dexarunnus  lus rigalus,\
qu’ el ritornallus pa Urianti\
siguru is salia caru.\
Comu lis saliu el premiu\
del cuncursu nacimiantus,\
dondi la nuastra parroquia\
quedou en el primer puastu\
ya pa recoer el diploma\
que lis diarun por ganallu,\
tuviarun qu’ apuquinar\
n’a cena au lus invitarun.

Isti añu lus jubilaus\
en sin cumida quedarun,\
non la de l’asociación,\
sinon la del Yuntamiantu,\
que la crisis nun pirmiti\
gastar de baldri lus cuartus,\
esu si, en autu intimu\
lus diplomas ripartiarun,\
pa cuandu cambin las cousas\
golveran a cumbidallus,\
calculu yo que será\
más o menus en dos añus.

Solamenti lus niñinus\
el antroyu cilibrarun,\
ya pa quitar algu el friu\
un bon chocolati is diarun,\
lus mayoris ista vez\
paez que nun si animarun,\
comu nu habia cuncursu\
nin premius por falta cuartus,\
el ponesi lus desfracis\
dibia costais trabayu.

Llegou la Simana Santa\
peru nu ayudou el tiampu,\
pos ni un día si llibrou\
que nun hubiara chubascu\
ya’l friu, siampri prisenti\
talmenti paicia iviarnu,\
con esas trazas, Patrón,\
las prusicionis fallarun,\
salvamus na más las Venias\
ya la del Dumingu Ramus.\
N’esus dias en’a Ilesia\
un misteriu discubriarun,\
que sentau ya en sin peana\
tenemus un santu nuavu,\
el padri Antoniu Mingu\
un flairi carmilitanu,\
taba el homi en oración\
con un llibru entre las manus,\
que unus touristas al vellu\
tan natural ya tan guapu,\
picois la curiosidá\
ya quixarun ir tocayu,\
peru al ver que si muvia…\
unda debin tar curriandu.\
Pa outra vez que ponga un petu\
siguru ricoi cuartus,\
que bona falta nus fain\
pa lu arreglus del templu.

La Fiasta del Pescador\
el día Sábadu Santu,\
cilibrousi comu siampri\
n’una carpa en Puartu Nuavu,\
las muciquinas del puablu\
paez que tomarun miadu,\
nenguna si prisintou\
pa tar n’as fiastas reinandu,\
asina puadi dicisi\
qu’el titulu d’esti añu\
por falta de candidatas\
tuvu que quedar disiartu.

Nus últimus días d’abril\
ya en lus primeirus de mayu\
cilibrarun en el Pitu\
a San José el Artesanu,\
peru liárunla bian\
co lus pogramas de manu,\
que en ver de poner de fondu\
una fotu d’esti puablu\
algunu s’intivocou\
ya una de Llastris punxárun,\
¿en que taría Valdés,\
cuandu lu encargou, pensandu?\
nun ves que el doctor Mateu\
fai tiampu que lu quitarun.

Vou cuntati un mareaxi\
que a mi tamián mi cuntarun,\
ya foi que a Alfredu el de Riana\
a poucas lu llevan presu,\
el culpabili de todu\
güi que fuara ‘l Pravianu,\
pos foi cuntadu-i a Isulinu\
que Alfredu ya la muyar\
de vacacionis si fuarun\
co’l premiu una bonolotu\
que ellus xugan de fai  tiampu\
ya que lu ramplara todu\
en sin ripartir lus cuartus,\
Isulinu foi pa Alfredu\
que i negou todu’l engañu\
ya ’l nun quedar cunvinciu\
acabou por dinunciallu,\
paez que n’esta ucasión\
aclarousi el intuartu,\
pos risultou d’una broma\
que a Isulinu li gastarun.

De outras dinuncias más serias\
lus juicius ya van saliandu,\
quian tián razón ya quian non\
el tiampu lu ira diciandu,\
lu que nun tian gualta atrás,\
el dañu que ya ficiarun.

Dispuás vianin lus lamentus\
comu lus del Rey Xuan Carlus\
cuandu rompeu la cadril\
en el Africa cazandu,\
nun si sabi si elefantis\
o algún animal con cuarnus,\
al salir del huspital\
pidiu desculpa al puablu,\
con una cara buenin…\
¿comu nun vas perdonallu?\
amás minudu calvariu\
que tian el probi paisanu,\
nu i saliu un xenru bonu\
a desgustus han matallu,\
de unu ¿qué vou cuntati?\
ya Urdangarín imputau,\
güi que li espetó el xuez\
que lu taba interrogandu\
¿no-os vasta lo que ganais\
tiniandu un trabayu honrau?\
Pa rimatar la faena\
tuvu un acidenti el ñatu,\
Froilan casi piardi un pía\
por tar xugandu con fuau\
¡esu si foi disparasi\
ya non la prima de riasgu!

Falandu d’estu Patrón\
a ver si tú sabis algu,\
¿quian será esa muyar\
que tantu la tan nombrandu?\
la prima Riasgu pa riba\
la prima Riasgu pa baxu,\
paez que vivi en Cuideiru\
ya tian la casa n’el Cantu\
ya al subir o cuandu baxa\
siampri la tan anonceandu,\
nus paisis au subiu\
dibiu de sicuestrallus,\
pos güi que outrus paisis\
tuviarun que riscatallus,\
lu nuastru debeu ser destintu\
solu hay que financianus.

Istu ya un disbarajusti\
todu lu que ta pasandu,\
pos nun mandan lus gubiarnus,\
dicin, mandan lus mercaus,\
pa m’ idea mandarun siampri\
peru ahora más descarau,\
asina que nun t’ ixtrañi\
haiga tantu indinau,\
que faigan hualgas a diariu\
o si ten manifestandu,\
pos siampri somus lus mesmus\
lus que pagamus el patu.

Ista vez la Cofradia\
de lus pescadoris nuastrus,\
risultou la destinguida\
co’l diploma que cada añu\
lus alunus de lus Selgas\
entregan n’el sou alcuantru,\
feixu la prisintación\
que nus mucionou pur ciartu,\
Luis García, el de  “la Chata”,\
Comandanti ya pixuatu.\
N’el trascursu la sisión\
tamián hubu outrus primiaus,\
en isquirbir, unus neñus\
ya outrus por faer ritratus,\
lus más viayus comu siampri\
el so homenaxi tuviarun,\
autuó el Coru Mixtu,\
las gueitas tamián tocarun\
ya dispuás “Lus Rabanitus”\
pa tirminar con tiatru,\
la cumida foi muy bona\
húbulus que ripitiarun,\
del arroz con lleichi unda\
lus deus tou rillambiandu.

Co’l mes de marzu cumpliu\
a las urnas nus llamarun,\
qu’el disgubiarnu de Cascus\
apenas durou un añu,\
al nun atopar acuardus\
pa facer lus pirsupuastus,\
de risultas del cumiciu\
Quicu saliu deputau,\
ahora ya parlamentariu\
nun vei a parar callau,\
comu  tuvu que marchar\
pa coer tayualu en Uviadu,\
desde primerus de juniu\
tenemus Alcaldi nuavu,\
Gabriel López, San Pidrín\
yá el que nus tá gobernandu,\
¡ahora si puadin dicir\
que hay un Alcaldi pixuatu!\
Tú comu fixisti siampri\
has prucurar ayudalu,\
ista vez si ya pusibili\
failu hasta co las dos manus,\
que pa llevar el timón\
ya la navi hasta bon puartu,\
amás de tripulación\
nun tá de más un melagru.

Que po lu que vi isti añu,\
paez que lus vendis carus,\
pos en fugol, Santu Hermosu,\
nun dimus una en el clavu,\
el Sportin descendeu\
nun subiu el Real Uviadu,\
el Madrí ya’l Barcelona\
en’a Champiun frescasarun,\
menus mal qu’ el Cudillero\
aguantou comu un jabatu,\
hasta sin entrenador\
lus partidus foi ganandu.\
Lus qu’ ahora podeis facer\
un bon iquipu n’el cialu,\
sois vusoutrus, que teneis\
en el banquillu a Preciadu.\
Outra cousa voy piditi\
pos de deportis falamus,\
yá que el pulidepurtivu\
podan prontu amueblallu\
pa xugar a balón pía\
ya tamián a balón paxu,\
o puadin dexalu asina\
ya xugamus al cascayu,\
comu las rayas tan fechas\
hemus tener poucu gastu.

Nun sabis lu que costou\
ir atotandu lus cuartus\
pa honrati con estas fiastas\
ya cilibrar el tou santu,\
cuatru días sin parada\
hemus tener lus pixuatus,\
que ya imprimamus anuachi\
cuandu ti dimus el ramu,\
las orquestas sin descansu\
han de tenenus bellandu,\
Passarela de Navarra,\
de Salamanca Volkanu\
ya Cuarta Calli d’Asturias\
¡estus son paisanus nuastrus!\
las fanfarrias, El Barullu\
y’ acumpañandu, El Compangu.\
Las gueitas ya’l Coru Mixtu\
comu siampri lus del puablu,\
el Guiñol ya Rabanitus\
faeran obras de tiatru,\
lu mesmu que van facer\
el Maestru ya’l Pravianu.\
El día de San Pablín,\
el de las viayas ya viayus,\
amás de haber lus bautizus\
ya la misa po lus muartus,\
pa cierranus lus festejus\
Tamara vian a cantanus,\
¡peru esta ya la bona\
qu’ esu nus garantizarun!.\
Haberá misas a diariu,\
prusicionis ya lus fuaus\
de  pirutenia Reiriz\
¡esus que ti gustan tantu!\
pos vei sonandu la múxica\
miantras si van disparandu,\
ahora hay sisión vermú\
así que vou tirminandu.

Si anotasti qu’ el sirmón\
durou menus isti añu,\
a mi nu m’ ichis la culpa,\
pos foi cosa del gubiarnu,\
que con esu de la crisis\
con todu si tan mitiandu\
¡hasta quirían racionami\
el vinu que vou tomandu!\
menus mal que yo esti asuntu\
teulu firmau en contratu,\
comu fan lus diritivus\
qu’ichan a piqui lus bancus,\
ellos vansi muy filicis\
con el bolsu llenu cuartus\
ya yo voumi muy contentu\
cuandu mi baxu del barcu,\
amás de bona concencia\
pos a naidi i faigu dañu.

Nun quixara que ti fuaras\
sin piditi pa esti puablu,\
que nus deas pruteición\
ya la ayuda desdi’l Cialu,\
que lus nuastrus mariñeirus\
rigresin sanus al puartu,\
fai que remontin lus precius\
que po’l pescau tan pagandu\
ya’l que nus quera engañar\
faili en bolsu un bon buracu\
pa que asina al caminar,\
vaya pirdiandu lus cuartus.\
A lus pixuatus que morrin\
tenlus, San Pedru, al tou llau\
nusoutrus pa dispidillus\
un tanatoriu istrinamus,\
ya comu ahora nun viaxan\
desde el de Pravia hasta el puablu,\
siguru ti tán llegandu\
abondu más discansaus.

Yo vou discansar tamián,\
que de tantu tar falandu,\
el gargualu quedou secu\
ya teu que ir remollalu,\
peru antis San Pidrín\
lus vivas nun han faltanus.

¡Viva San Pedru Gloriosu!\
ya viva tamián San Pablu\
de San Pablín, nun mi ulvidu\
pos outru viva li damus\
¡que vivan todus lus Santus\
que nus tan acompañandu!\
Pa lus que nun tan aquí\
¡outru viva lis mandamus!\
has invitallus Patrón\
que si acerquin algún añu,\
vou soltar un viva más\
pa lus que llaman beatus.\
que si noti que de vivas\
unda na crisis nu entramus.\
¡Viva ‘l Siñor Arzubispu\
que vei vinir vesitanus!\
en’a  misa de mañana\
acercumi a saludallu.\
¡Un viva pa D. José!\
el Cura Parracu nuastru,\
¡Un viva de bianvinida\
damus pa’l Alcaldi nuavu!\
ya outru de dispidida\
pa Quicu, tamián li damus.\
¡Viva ‘l nuavu Prisidenti\
que gubiarna ‘l Principau!\
que sea de dura Patrón,\
nun nus lu mandis cascau.\
¡Ya viva la Consejera\
que manda en el nuastru ramu!\
Pa ’l restu d’ otoridadis\
¡un viva con intusiasmu!\
a ver si lis sirvi d’algu\
ya nus llevantan el ánimu.\
¡Vivan todus los que guay\
hasta Cuideiru viniarun!\
Ya nusoutrus San Pidrín\
¡que vivamus muchus añus!\
pa poder xuntus cantati\
la copla de lus pixuatus:

¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!