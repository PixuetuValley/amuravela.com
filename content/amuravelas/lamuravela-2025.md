+++
draft = false
date = "2025-06-29T12:00:00+02:00"
publishdate = "2025-06-29T12:00:00+02:00"

title = "L'Amuravela 2025"

description = "El sermón de L'Amuravela de 2025 como fue recitado en las fiestas de Cudillero el día de San Pedro de ese mismo año."

[author]
    name = "Cesáreo Marqués Valle"
    homepage = "/authors/cesareo-marques-valle/"
    image=""
    bio=""

[reciter]
    name = "Juan Luis Fernández"
    homepage = "/reciters/juan-luis-fernandez/"
    image=""
    bio=""

[image]
    src = ""

[video]
    title = "Sermón de L'Amuravela 2025 completo - San Pedro - Cudillero"
    id = "Cu4eaMuHnTo"

[alternatives.en]
    code = "en"
    url = "/en/amuravelas/lamuravela-2025/"

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgin Soberana,\
vou ichar L’Amuravela\
comu San Pedru asperaba.

¡Bonus lus tengas Patrón!\
bonus pa lus demás Santus\
ya pa ‘l públicu prisenti,\
forasterus ya pixuatus,\
comu siampri aquí facemus\
la bianvinida vus damus,\
asperu que desfruteis\
col rilatu d’ isti añu,\
lu mesmu que faigu yo\
na más que por intentallu,\
si nun sal del todu bian\
ya lu iremus mijorandu,\
pos lu prencipal, San Pedru,\
en llegandu ‘l to honomásticu\
ya facer lu que si fai\
desde magar de lus tiampus:\
xuntanus ena Ribera,\
poneti de todu al tantu,\
piditi la pruteición\
ya que ti marchis bellandu,\
de introitu ya tuvu bian,\
agora vou imprimandu.

Vou prisintami Patrón,\
pos veuti un poucu ixtrañu,\
anque desde piquiñín\
yo siampri t’ ichei el guayu,\
criéimi ahí, nel Paloma,\
güi todus lus rilatus,\
fui monaguillu na Ilesia\
ya soy quian icha el Calvariu,\
outra herencia que tamián\
a mi mi dexóu Cesáriu,\
¡asina que aquí mi tianis!\
asperu sean muchus añus\
lus que mi suba aquí inrriba\
pa filicitati ‘l Santu,\
ya en sin facellu de menus\
lu mesmu i digu a San Pablu,\
qu’ anque Tú seas el primeiru\
a él tamián lu veneramus,\
con misa sacramental\
ya prusición por el puablu.\
Al que unda nu i pongu cara\
yá a San Pablín, miou Santu,\
peru comu yá tan nuastru\
tamián vou filicitallu,\
siampri sirviu p’allargar\
las fiastas a lus pixuatus\
ya tamián pa ricordar \
a lus compañeirus muartus,\
fechas las prisintacionis,\
¡van lus acunticimiantus!

Comu siampri, San Pidrín,\
(paez vamus intimandu)\
ha ser la mar lu primeiru\
que ti cunti cada añu,\
anqui Cuideiru nun sea\
lu que foi en outrus tiampus,\
ni haiga tantus mariñeirus,\
o si venda en outrus puartus\
el pescau que cada día\
garran lus botis ya barcus,\
l’Amuravela foi siampri\
mariñeira, Patrón Santu,\
el día qu’esu s’acabi\
será outru pregón de puablu,\
ya hasta ‘l nomi pa m’idea\
habiría que cambiallu.

Peru miantras nun soceda\
vou falati de lu nuastru,\
la mar sigui comu siampri\
poucu ti he cuntar de nuavu,\
lus urícius ista vez \
si pudimus aproballus,\
pos la veda pirmitiu\
garrar más qu’el outru añu,\
de gustu taban bian ricus\
ya bian bonus po ‘l tamañu.\
El pulpu nun si dióu bian\
hubu días de dar en blancu,\
daba pena ver las ñasas\
al alallas, Patrón Santu,\
na más vias la carnada\
cuandu quedaba aflotandu,\
el preciu, nun ayudóu,\
pos siguíu tandu baxu,\
igual en alguna zona\
habiría que vedallus\
ya asina lus arrastrerus \
nun podan facenus dañu.\
De la caballa, paemi,\
que casi mijor nun falu,\
húbulus que a la metá\
ya tuviarun que deixallu,\
pagar pagábanla bian,\
peru al tar iscasiandu\
nun miricía la pena,\
pos eran mayor lus gastus.\
Co la mirluza tamián\
lu mesmu nus tá pasandu,\
anque a istu hay que siguir\
pos tenémusla tol añu,\
isu ya lu que nus llibra\
pa asina siguir tirandu.\
La raya entróu comu borra\
paez nun damus abastu,\
¡nun sei d’aú saliu tanta!\
andan diciandu lus viayus,\
que non socedi tal cousa,\
desde magar de lus tiampus.\
Pa ‘l bunitu nun hay cupu,\
manda el tamañu lus barcus,\
cuantu más grandis, más llonxi\
puadin salir a pescallus,\
¡si lus garran por afuara\
comu van entrar pa diantru!\
con estu de las distancias\
bian que nus tan amolandu.

En outru ordin de cousas,\
cuntareiti, qu’ el teau\
de la nuastra Rula, ¿guais?\
reparóulu el Prencipau,\
bona falta nus facía,\
¡comu una frábica hialu!\
ya tamián yá nesezariu\
que lu faigan con el carru\
ya una grua pa sacar\
el pescau que llega ‘l puartu,\
de momentu todu istu\
bian que nus lu prumitiarun\
co la vesita que feixu \
el menistru ‘l nuastru ramu,\
tuvu en Cuideiru Luis Planas,\
con muchu acumpañamiantu,\
¡había más mandamasis\
que mariñeirus nel puablu!\
paez que pusu la orea\
a todu lu que i cuntamus,\
prencipal a lus poblemas\
que nus vianin priucupandu\
eólicus, el Cachuchu,\
cupus, vedas ya lus parus,\
sin cuntar que nun hay xanti\
que nus vaiga rilivandu,\
si nus van a facer casu...\
el tiampu lu irá diciandu.

Dispuás de deixati a Tí\
a Santana cilibramus,\
peru piansu qu’ ista vez\
con mal cuarpu tirminamus,\
nun piansis foi por bellar\
ni po ‘l vinu que tomamus,\
foi po ‘l acidenti que hubu\
cuandu tábamus abaxu.\
Nun sou yo quian pa enmendar\
lu que dicidís nel Cialu,\
la Dama, pudía asperar\
ya non apurasi tantu,\
pos istus golpis tan fuartis\
nin la fé yá a soportallus,\
un padri ya un rapacín\
paemi un tributu muy caru.

Si ti diara por subir\
al ciminteriu del puablu,\
antis d’entrar, has fijati\
que na puarta ta ‘l horariu,\
nun si ti faiga dinuachi\
ya quedis pechau adiantru,\
Maite ya Soco, Patrón,\
un bon sustu si llevarun\
pos nun viarun el lletreru\
ya pasóusilis el tiampu,\
cuandu fuarun dasi cuanta\
taba ya anuchiciandu,\
¡socorru, auxiliu sacainus,\
que nus morremus de miadu!\
garradas a lus barrotis\
gritaban las dos sin dualu,\
ista vez tuviarun suarti,\
menus mal que las guyarun,\
diarun avisu a Juvinu\
ya todu quedóu risualtu.

Lu que nun si resolveu\
pos paemi que vei pa llargu\
yá lu de lus embutius, \
güi que andan rigualtus,\
¿nun ti alcuardas del anunciu\
que nus punían fai añus?\
“un sabor que maravilla”\
dicían lus guajis cumiandu.\
Pos Rivilla el outru día\
taba algu cabizbaxu,\
dispuás de tar tan xuncíus\
ya dasi bonus abrazus,\
lus abogaus del “churizu”\
una dinuncia i punxarun,\
paez nun fan bonas migas\
comu facian antañu,\
siguru que si celóu\
de las anchoas, miou Santu\
ya comu compensación\
anda pidiánduli un pagu,\
las conservas del veleru\
tan frotándusi las manus.

Falanduti de velerus,\
quian ta embarcada en Elcanu\
yá la Princesa Lionor\
que si sigui priparandu\
pa si yá reina algún día,\
desde aquí i disiamus\
una bona travisía,\
que rigresi sana a puartu\
ya que aprenda a navegar \
comu facía el so güalu,\
primeiru con el Bribón\
ya desque lu ritirarun,\
tá entre San Xenxu ya ‘l Golfu,\
al de Arabia mi rifiaru,\
vou a matizallu bian\
nun piansi tou ensultandu.

Nel vranu pasau, San Pedru,\
entróunus ripiru al cuarpu,\
amás pol mesmu mutivu\
pos fuarun lus dos por fuau,\
en juliu foi el pior,\
perdeu la vida un paisanu,\
la casa Pidrín Herreru\
ardeu con todu diantru.\
Apenas un mes dispuás\
cuandu tábamus durmiandu,\
enas Casas de Coloris\
cuatru cochis si quemarun,\
menus mal nu hubu disgracias,\
solu el fumu que tragamus\
ya salir a la currida\
co lu que llevaras puastu,\
salvóunus que lus bomberus\
taban algu mas abaxu,\
sinón, San Pidrín del alma,\
había una disgracia en puablu,\
el primeiru foi furtuitu\
el outru, nu lu teu claru.

En asuntus culturalis\
paez vamus pogresandu,\
venu la OSPA en agostu\
a danus un bon cunciartu,\
María Heres, tamián\
nus feixu outru cantandu,\
urganizan cunferencias,\
charlas por todus lus puablus\
ya cuasi todus lus viarnis,\
vamus gratis al tiatru,\
hay carreras ya paseus\
pa niñinus ya avezaus,\
de pintura, ixpusicionis,\
fansi cuncursus variaus\
ya la cumida na cai\
pa tirminar con el vranu,\
más de milenta, Patrón,\
nus sentamus isti añu,\
rifirenti a istus asuntus\
failu bian el Yuntamiantu,\
de outrus ya ti falarei \
a lu llargu del rilatu.

Foi L’Amuravela d’Oru\
en juliu l’añu pasau,\
risultóu muy asturiana\
por lu que toca a primiaus,\
Ángel Fernández Artime,\
Cardenal ya de Luancu,\
tá muy allegau a Tí\
pos trabaya en Vaticanu,\
Juaco López, ricibiula,\
por dirixir con aciartu\
el museu que tá en Xixón\
del puablu Asturias llamau,\
la tercera aquí quedóu,\
foi pa Cesáriu, Miou Santu,\
a isti conócislu bian,\
nun fai falta presentallu,\
tuvu falandu cuntigu\
duranti curenta añus.\
La fiasta risultóu bona,\
hubu hasta bailis pixuatus,\
que comu siampri Arduríu\
deixan el pabellón altu.

El Cuadernu Literariu\
tamián foi d’aqui isti añu,\
isquirbíulu Maite Uceda\
ya pónxui gran sintimiantu,\
bian si li nota que tá\
casada con un pixuatu.

Falandu d’isquirbidoris\
vou aprovechar el saldu,\
pa filicitar ya dicivus\
pos yá un urgullu pa’l puablu\
que Alfredu Garay ganóu\
con todu miricimiantu,\
el premiu Tiadoru Cuesta\
de puisía n’asturianu.

El certamin d’ habaneras\
cilibróusi en mes de mayu,\
lus Amigus de Sabugu,\
la Coral Vocis del Biarzu\
ya lus gallegus d’Orensi\
col nuastru coru autuarun,\
foi comu siampri na Ilesia\
ya muchu bian lu pasamus.\
Lus que nu afinarun bian\
pos notóusi que faltarun,\
foi algún riprisintanti\
por parti del Yuntamiantu,\
asperu que tomin nota\
pa dir el próximu añu.

Las Muyaris de Santana\
nu aparan urganizandu\
cursus ya actividadis\
p’asina matar el tiampu,\
Leo, Amparo ya ecéteras\
muchu bian lu tan faciandu.\
Igual que la Cumisión \
de San José, Patron Santu,\
paez el Pitu un firvideiru\
trabayan en sin risuayu,\
pal prémiu puablu ejemplar\
hay que siguir insistiandu,\
apoyu nu ha de faltalis\
Tú icha tamián una manu\
pa que venga Lionor\
isti añu a entregallu.

Lus que siguin sin parada\
son tamián lus jubilaus,\
nun sei d’aú sacan las fuarzas,\
nin pa ixcursionis lus cuartus,\
na más qu’ ahora tengan suarti\
co lus cambiu que fixarun,\
a la nuava direutora\
la bianvinida li damus,\
pa l’ outra, tanta paz llevi,\
comu nus dexa discansu.\
Amás, por si fuaran poucus\
lus que tenemus en puablu,\
viniarun de toda Asturias\
el diaz de mayu pasau,\
pa cilibrar la sou fiasta\
ya tar aqui concentraus,\
por milis güi dicir\
que en Cuideiru si axuntarun,\
la verdá hay que dicilla,\
La Fampa ya ‘l Yuntamiantu\
pa’l barullu que aqui hubu,\
muchu bian lu urganizarun.

Desdi nuviambri outra vez\
Donald Trump tá gobernandu,\
ya ves, paez nun aprendin\
istus nurtiamiricanus,\
tá el mundu patas arriba\
(comu tián nombri de patu)\
ya en sin saber que facer\
desde que llegóu al cargu,\
guay diz que subi arancelis,\
mañana que vei baxallus,\
ya pasau si li parez\
igual li da por quitallus,\
andan las bolsas del mundu\
todas llenas de furacus.

Con Putin, nun piansis Tú,\
que tá pasandu outru tantu,\
ena guerra con Ucrania,\
que va pa más de tres añus\
(ya esu qu’iba ser rillustri)\
diz que fai un altu al fuau\
ya cuandu si van dar cuanta \
unda sigui disparandu.\
Lu mesmu que Israel\
en Gaza anda faciandu,\
una cousa yá acabar \
co lus que lus atacarun\
ya outra faer un genocidiu\
con inocentis murriandu.

¡San Pedru, has baxar Tú!\
pa facer algún melagru,\
qu’ el kit de supervivencia\
solamenti nu ha bastanus,\
con una lata bunitu\
agua de la Fonti´l Cantu,\
una arradiu piquiñina,\
mercrumina, espalatrapu,\
paemi que una linterna\
co las pilas de ripuastu,\
tamián güi que unas velas\
¡istu lu más acertau!\
siampri nus van a sirvir\
pa ponéilas a lus Santus,\
pos el día ‘l apagón\
naidi las tinía a manu.

Yá lu que suali pasar\
cuandu nisicitas algu,\
¿nun ves que ‘l día la dana\
anque lu taban llamandu,\
nu atopaban a Mazón\
pos taba ucupau cumiandu?\
ya dióu dusciantas virsionis\
cuasi tantas como muartus,\
peru ahí lu tianis Patrón\
unda sigui gobernandu,\
lu mesmu que ta pasandu\
con outrus ciantus de casus,\
algunus d’ellus inclusu\
tan afetandu al gubiarnu,\
ahí tianis a lus Koldus,\
lus Cerdanis ya lus Ábalus,\
dipindiandu a quian dinuncin\
abrin lus xuacis el casu,\
ya puáninsi a envestigar\
en sin límiti de tiampu,\
igual pa ‘l añu que vian\
cúntuti comu cabarun\
ya si hubu currución,\
pos que lu acabin pagandu.

Isti añu paemi a mi\
que tuvisti bon trabayu,\
con todu lu que pasóu\
en Ciudá del Vaticanu,\
morreu el Papa Franciscu\
ya iligiarun a unu nuavu,\
isti llámasi León\
ya yá nurtiamiricanu,\
comu ya socesor tuyu\
prucura ichai una manu,\
que la ilesia comu sabis,\
nu anda fina que digamus.\
Hasta na espera que había\
por el fumu negru o blancu,\
nun sei si ti disti cuanta\
que mangada nel teau\
alli taba una gaviouta,\
¿nun siría cousa del diañu?\
si fuara una paloma\
dexábami mijor cuarpu,\
pos siampri güi dicir\
qu’era l’ Espíritu Santu\
el que lis daba el saber\
a lus Cardenalis diantru,\
tamián pudiría ser\
que viniara de Luancu,\
pa acumpañar a Angilín,\
el Cardenal asturianu.

Vou a cuntati una cousas\
que a mi tamián mi cuntarun:\
por el riu La Mimosa\
dicin baxóu algu ixtrañu\
ya cuandu fuarun mirar\
¡era Roca! ¡Patrón Santu!\
qu’ al paecer esgoriousi\
ya caeu al debalu,\
baxó el tunil en birlina,\
menus mal que lu garrarun,\
tuvu suarti, vou diciti,\
que nun rumpeu nengún guasu,\
¡peru enventó el acuapar\
pa praticallu pol vranu!\
¡ya tou viandu a lus touristas\
faer cola en traxibañu!

Falandu d’estu Patrón\
¿nun nus taremus pasandu?\
güi quirían rigular\
pa que nun protestin tantu,\
el fedor que sal del cuchu,\
el kikiriki del gallu,\
el rebuznu de lus burrus\
ya hasta el miagar de lus gatus,\
si quiarin vinir aquí \
a faer tourismu baratu,\
que si informin bian primeiru\
ya dispuás vayan viniandu,\
Asturias tian todu esu\
ya nun vamus a cambiallu,\
“el Paraisu Natural”\
llamámuslu asi por algu.

Quedóu muy guapu por ciartu,\
el espaciu que deixarun\
ena Plaza la Marina,\
pa que la desfruti el puablu,\
podan xugar lus niñinus\
ya sentanus en lus bancus,\
las estacas, acertadas\
pa dexar llibris lus pasus,\
pos pa subir pa las casas\
¡antis era un sufrimiantu!\
lu que nun mi gusta muchu,\
yá que ten faciandu asaltus\
pa ufrecei a lus touristas\
una mesa ya un asiantu,\
puniándulis cara risa\
ya dispuás dais un atracu.

Comu el ricibu del agua\
que outra vez nus lu subiarun,\
igual yá po la que piardin\
las tubirías po ‘l vranu,\
nun sé a quián li correspondi\
peru había que arreglallu,\
da nouxu ver las paredis\
con el agua arroyandu.\
Lu mesmu qu’algunas casas\
que hay ripartidas po’l puablu,\
imprimandu po la Cai\
ya tirminandu aquí abaxu,\
tan caéndusi de viayas\
¡un día hemus disgracianus!\
comu si esgorrombli una\
ya garri a algunu debaxu.

Pur ciartu, vou a diciti,\
cobrar po’l aparcamiantu,\
paez foi bona risulta\
tantu que lu qu’era blancu,\
pa asina ricaudar más,\
en azul lu cunvirtiarun,\
a mi estu paezmi bian\
si atotan bonus cuartus\
ya lus emplean dispuás\
pa faer mijoras nel puablu.

El que paez mijoróu\
pa m’idea que foi Juacu,\
anantis en el fugol\
casi había que amarrallu\
ya desque lu nomarun\
de la Roxa delegau,\
todu yá paz ya sosiegu\
agora tá amaestrau.\
Lu que nun pasa en Cuideiru\
nun pasa en ningún llau,\
lus partius emportantis\
cuandu son tilivisaus,\
puanin pantallas xigantis\
lus baris o Yuntamiantus,\
pos aquí feíxulu el kioscu,\
taba Miguel animau,\
foi durante la Eurocopa\
que la cabamus ganando,\
la tele era piquiñina,\
dibía ser por falta espaciu,\
asperu que pa’l mondial\
tenga ya un bon aparatu.

Igual que tenemus lluz\
pa faer esporti n’el puablu,\
pos nel Pulidepurtivu\
pur fín ya nus la mitiarun,\
comu todu hay que dicillu,\
tantu bonu comu malu,\
por estu al nuastru Alcaldi\
debemus filicitallu,\
pos empeñóusi en facellu\
desde que llegóu al cargu.

Cuideiru golveu volcasi\
comu fai todus lus añus,\
pos pa faceti las fiastas\
hay que atotar bonus cuartus,\
el risultau ya lu ves\
unus festejus de rangu,\
imprimandu po’l pregón\
que dixu José Velascu,\
las verbenas han de ser \
na explanada ‘l Puartu Nuavu,\
ayer tocóu Prencipal,\
guay la Waykas ya Tatoo,\
mañana vei ser Cayenna\
ya La Guardia en cunciartu,\
pa’l día de San Pablín\
Ideas ya’l Grupu Canu,\
istas gualvin pa la Plaza\
comu si facía antañu.\
Sisionis vermú a diariu\
ya pa lus niñinus xuaus,\
las misas comu hubu siampri,\
por San Pedru, por San Pablu\
ya’l día de San Pablín\
po lus compañerus muartus,\
dispuás ripartu del bollu\
al baxar de bautizanus\
ya la Charanga que ha tar\
dandu la murga po’l puablu,\
comu ves, la rivirsión\
ta asegurada Miou Santu.

Vou dispidimi de Tí\
ya deixati hasta outru añu,\
píduti la pruteición,\
asperu mi faigas casu,\
nun vaiga ser nun m’iscuchis\
por ser nuavu n’ esti cargu,\
peru sabis soy devotu\
ya pongu gran sintimiantu.\
Que nu nus falti la pesca\
por ser el sostentu nuastru\
ya que nun haiga disgracias\
pa golver sanus a puartu,\
si a más de estu, Santu Hermosu,\
facis que ganemus cuartus\
tarémusti agardicius\
comu nunca lus pixuatus.

¡Que nun ti faltin lus vivas\
pa tirminar col rilatu!\
ya you pa dicillus, vou\
garrar algu de risuallu\
¡Viva San Pedru, que yá\
el patronu d’esti puablu!\
¡Viva San Pablu tamián\
por tar en sigundu puastu!\
Ya pal terceiru ¡outru viva!\
San Pablín, yá solu nuastru.\
Comu unda nun mi conocin\
vou saludar a lus Santus,\
¡Viva la Virgin del Carmin\
ya viva la del Rosariu!\
¡La del Perpetuo Socorru\
que tamián aquí sacamus!\
¡Viva Santa Teresita\
ya San Antoniu el paduanu!\
¡San Franciscu, San José\
ya San Xuan pa bautizanus!\
¡Un viva pa San Pascual,\
al que Bailón lu llamamus!\
¡Viva tamián San Dunisiu\
ya Santa Rita al sou llau!\
patrona de impusíbilis\
ya Yuntamiantus xuntaus.\
¡Viva el nuavu Santu Padri,\
ya que viva abondus añus!\
¡Que vivan lus dos xigantis\
ya lus gueiterus del puablu!\
¡que vivan las nuastras danzas,\
con Arduríu Pixuatu!\
¡Un viva pal Coru Mixtu!\
que muy bian lu fan cantandu!\
Comu ascendeu a primera\
¡un viva pa ‘l Real Uviau!\
¡Pal apuntador diaz vivas,\
que tamián tá aquí de nuavu!\
¡Outru viva vou a dar\
pa lus que llevan lus Santus!\
¡Nun falti tampoucu el viva\
pa lus que mi tais guyandu!\
Ni a mí mi faltin las fuarzas\
pa cabar aquí gritandu,\
¡Que viva la nuastra copla\
urgullu de lus pixuatus!\
que po la primera vez\
dígula con intusiasmu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!