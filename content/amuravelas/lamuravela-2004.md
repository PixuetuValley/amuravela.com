 +++
draft = false
date = "2004-06-29T12:00:00+02:00"
publishdate = "2004-06-29T12:00:00+02:00"

title = "L'Amuravela 2004"

description = ""

[author]
    name = "Cesáreo Marqués Valle"
    homepage = "authors/cesario-marques-valle"
    image=""
    bio=""

[reciter]
    name = "Cesáreo Marqués Valle"
    homepage = "reciters/cesario-marques-valle"
    image=""
    bio=""

[image]
    src = ""

[sitemap]
  changefreq = "monthly"
  priority = 0.5
  filename = "sitemap.xml"

+++

> En el nombri de Jesús\
y la Virgín Soberana\
vou ichar l’amuravela\
comu San Pedru asperaba

Bonus, San Pedru, lus tengas\
en el día del Tou Santu,\
que nusoutrus en Cuideiru,\
tamián bian nus alcontramus,\
pos las fiastas en Tú honor\
desdi anuachi si entamarun.\
Asperu qu’al fontaneru,\
nun lu tengas guay d’asuatu\
ya tean bian rivisadas\
las cañirías del Cialu;\
porqui miou probi... minuda\
nus la guarnisti l’outru añu,\
pos a poucas más a floutu\
acabamus lus pixuatus,\
una cousa ya siquia...\
ya outra querer afoganus,\
por si acasu yo pa guay\
truxi’l salvavidas puastu.\
¿garrasti Tú ya’l turullu\
pa güir bian el rilatu?\
Pos miantras lu vas buscar\
puanmi a la fala a San Pablu,\
que tamián ya’l s’onomásticu\
ya quiaru filicitallu,\
por si mi duarmu mañana\
ya nun llegamus a tiampu,\
que y’apostul de xintilis...\
ya xanti abonda hay en puablu.\
Vou imprimar a cuntati\
si ya t’alcontras dispuastu,\
todu lu que nus pasóu\
a lu llargu d’esti añu.

Las ganancias en’a  mar\
van en bulina baxandu,\
que de pesca, Santu Hermosu,\
nun garramus nin un raxu:\
el porcebi dióusi mal,\
l’angula, nun la guliamus,\
nin tan siquiara’l ajillu,\
pos el preciu en restoranis\
tá pa nusoutrus muy caru,\
calamar algu garrousi,\
a fuarza arranar el brazu,\
la mirluza ... comu siampri\
ya lu que nus salva’l añu,\
asi ya todu, piqueña,\
sin casi dar el tamañu.

Lus culpabilis de estu\
desdi fai abondu tiampu,\
son lus barcus arrastrerus,\
peru comu tianin cuartus\
mandan ellus muchu más\
que poda faellu’l gubiarnu,\
porque si non, nun s’ixplica\
lu que is vianin cunsintiandu...\
¡matar lus peixis pequeñus\
de doci millas pa diantru!\
¿Pa que nus valin lus planis\
de desguacis de lus barcus?\
Esu ya si vian faciandu\
desdi fai más de diaz añus,\
ya lus risultaus ya ves,\
tan a la vista, bian clarus,\
tamus diaz vecis pior\
que cuandu lus imprimarun.\
Hay que facer bian las cousas,\
que la testa, tá pa algu,\
Servanda ... el fundamentu\
comu dicia Arguiñanu.\
La mirluza, hay que deixála\
que disguavi, ya cuidandu\
xorrezcan lus alivinis,\
hasta que tengan tamañu,\
nusoutrus miantras, en casa,\
a ser pusibili ... cobrandu.

Tampoucu nus ayudóu\
en esta ucasión el tiampu,\
¡estu nun hay quian lu entenda!\
¡Tá todu esbalastrau!\
Falopa n’a premavera\
ya fai calor en iviarnu,\
igual tianis la mar seli\
que ta’l viantu huracanau,\
nun t’istrañi que lus peixis\
andin todus dispistaus.

Hasta lus pollus ¿güisti?\
paemi tan acatarraus,\
pos dixárun, que  de gripi\
andan por China afetaus\
ya dicin, que cuntagiosu ...\
¿gulviría outra vez Mau?

Quixára tamián cuntati,\
por si nun tas enterau,\
qu’el nuastru Patrón Mayor\
foi riligíu n’el cargu,\
has ayudalu San Pedru,\
pa que siga trabayandu\
po’l bian de lus mariñeirus,\
sin descansu nin desmayu.

En frebeiru, nagurousi\
el hogar del xubilau\
ya centru día a la vez,\
cumudida, adelantus\
ya un bon ginasiu tamián\
con todus lus aparatus,\
tantu, que güi que’l Churru\
ya tá un iquipu intrinandu,\
pa ir a las ulimpiadas\
riprisintandu a esti puablu,\
¿nun será qu’ una iscursión\
a algún llau tá urganizandu?\
¡ya is dixu la Consejera,\
qu’iban cabar rifalfiandu!

Antis,  n’esi mesmu día,\
las obras n’el puartu nuavu,\
co l’ampliación del mualli\
tamián las inagurarun.\
De mandamasis, San Pedru,\
iba un xintíu disiartu:\
Prisidenti, Consejerus\
y’abondu acumpañamiantu.\
Lu que si ichei de menus,\
pa istrinar l’aparcamiantu,\
fuarun lus cochis de luju\
que lus deputaus comprarun,\
¡al haber tan poucu sitiu,\
daríais ripiru rayalus!\
¿nun visti comu pa esu...\
punxárunsi céu d’acuardu?\
Pa outras cousas ... bian que riñin\
ya si andan esgarduñandu.

Inclusu hailus qu’ahora,\
tan pur’hi isputricandu\
ya faciandunus dinuncias\
contra’l nuastru Yuntamiantu,\
talmenti, paez que tianin,\
envidia que xorrezcamus\
ya que n’el Conceyu haiga,\
cada día más trabayu;\
si ellus nun sabin facellu\
¡puadin ir deixandu’l cargu!\
Tú ayuda’l nuastru Alcaldi,\
qu’abondu si tá isficiandu.

Tamián n’el mes de frebeiru\
el antroyu cilibramus,\
comu de custumi ¿guais?\
con un poucu de ritrasu,\
las mazcaras ya mazcaritas\
disafiarun al tiampu,\
pos esti, nun ayudóu,\
hasta granizu tuviamus,\
peru iban todus allegris\
detrás de lus del “Compangu”,\
al que nun vi desfrazau ...\
foi a Firiu isti añu,\
¿tindría miadu garrar friu\
ya golveu pa’l armariu?

Nun imprimóu con bon pía\
esta vez el mes de marzu,\
pos un atentau tirribili\
el dia onci tuviamus,\
n’unus trenis, en Madrí,\
con casi dusciantus muartus,\
nel mundu foi un clamor\
ya todus bian lus lloramus,\
hubu manifestacionis\
y’hasta tres días de dualu,\
lus mandamasis, Patrón,\
a la menuta informarun,\
(a lus dos dias, paemi)\
dispuás d’abondu pensallu,\
que lus otoris del crimin,\
eran fialis mahometanus.\
Has falar con el Profeta,\
que Tú pa esu tianis manu,\
pa ver si él lus convenci\
que si tan intivocandu.\
Anque mucha culpa d’estu\
yá de lus amiricanus\
ya de lus que sin sintiu\
en’a guerra nus mitiarun.

Asina qu’el dia catorci,\
ilicionis cilibramus\
ya lus que antis ganaban,\
en esta ucasión pirdiarun,\
po lu tantu, San Pidrín,\
hubu cambiu de gubiarnu,\
ahora ya Zapateru\
el que ta ostentandu’l mandu,\
¡que nun sea remendón,\
si non de zapatu nuavu!

Del que nunca más si supu\
foi ... Santu Hermosu, de Cascus,\
paez talmenti lu tragóu\
unu d’aquellus buracus\
qu’aparician nel Avi\
cuandu iba desflechandu,\
anque Cupidu con esti\
tian fácil lu del flechazu,\
pos igual garra una gema\
que i da por comprar un cuadru.

¿Nun visti qu’hasta l’arena\
ya nus quiarin ir quitandu\
pa rellenar outras playas?\
Comu tan tardandu tantu\
pa facer la de Cuideiru,\
¿debin pensar tamus fatus?\
¡Pos la culpa, nun ya nuastra,\
que bian la tamus pidiandu!\
Por esu al Siñor Alcaldi,\
outra vez i lu ricuardu\
ya nun i lu pidu yo\
pidininlu lus pixuatus:\
¡Qu’imprimi a faer gistionis,\
pa tener playa n’el puablu!\
Ya qu’eviti que del Vidiu\
d’arena llevin un granu;\
¡si fai falta pa Salinas,\
que la saquin del disiartu!\
pos lus fondus de la mar,\
son el alimentu nuastrus.

Paez támus noraguana,\
¡vei la coltura avanzandu!\
isquibriárunsi más llibrus\
sobri Cuideiru isti añu,\
qu’en jamás de lus jamásis\
de magar nunca lu viáramus,\
peru ... lu más emportanti\
¡lus otoris, son del puablu!\
A ver si estu nus sirvi,\
pa nun tener más intuartus\
qu’outra vez lus de Candás,\
gulviarun el pasáu vranu\
a las andadas de siampri,\
¿unda nus lu tianin claru?\
¿nu is basta tener al Cristu\
que tamián quiarin el puablu?\
Pos Rodillero, mious probis,\
¡esi siampri sera nuastru!\
qu’aú lu tinía que dicir\
ya lu dixu Don Armandu.

En abril, Semana Santa\
con fervor la cilibramus,\
ya con el tiampu tamián\
que nus tuvu amenazandu,\
saliarun las prusicionis\
desd’el miárculis al sábadu,\
húbulas con mucha xanti,\
en outras ... vamus fallandu.\
El Santu, foi esta vez\
el que más tuvu lluciandu,\
pos taba d’istrena ¿guais?\
co la cruz ya’l vistiu nuavu,\
esu sábislu Tú bian,\
que lu fusti acumpañandu\
pa cabar el novenariu,\
el día treci de marzu,\
con tamboris ya trompetas,\
que desdi Uviadu viniarun.

Güi dicir que hay quian protesta\
porque tá la Virxin diantru\
del Aviñaderu, ¿guais?\
al Siñor acumpañandu,\
esu ya nun tener alma\
nin sintiu de cristianu,\
pa m’idea, nun sobra nadi\
lu qu’en falta tou ichandu,\
ya que pongan a San Juan\
pa completar el Calvariu.

Tamián en el mes d’abril\
lus alunus antiguaus\
qu’iban n’as iscualas Selgas,\
el sou día cilibrarun.\
Misa, fotu ya cumida,\
premiu pa lus avezaus\
ya diploma pa lus viayus,\
un miriciu homenaxi\
a Doña Maruja i diarun,\
hubu múxica d’orquesta,\
y’hasta las geitas tocarun,\
sin ulvidanus del coru,\
que muy bian lu tan faciandu,\
tantu que n’el Campuamor\
a todus incandilarun\
ya comu diz el reflan:\
“nunca hubu quintu malu”

Ya en sin salir del Pitu,\
el día primeiru de mayu\
co’l “Rainin” a la cabeza,\
a San José festejarun,\
dicin, qu’esti ya’l obreru,\
¿acasu’l outru iba vagu?\
You,  ya ti di mi opinión:\
¡qué si tan intivocandu!\
cambearun al verdaderu\
por el San José profanu.\
Pa esu Tú, Santu Patrón,\
tianis bian siguru’l puastu,\
miantras haiga un mariñeiru\
que ti siga venerandu,\
¡outru gallu nus cantara\
si fuaramus aldianus!

Mayu friu ya lluviosu\
tróuxu la boda del añu,\
-más bian paicia del siglu\
por el tostón que nus diarun-\
del Principi Don Filipi,\
-que ya fiu del rey nuastru-\
con Doña Litizia Ortiz\
ya tamián Rocasolanu,\
pa más señas, asturiana,\
guapa ya moza de garbu,\
¡tian que selu, San Pidrín,\
la Reina dióula de pasu!\
Al Principi, la verdá,\
¡vesi muy enamorau!\
ya puanli unus guayinus,\
de corderu trasnochau...\
que la erri de Borbón\
vei por momentus pirdiandu.\
Mas de milenta invitaus\
al cumbiti asistiarun,\
ya dicin que del sou bolsu,\
lus reis pagarun lus gastus.\
¡pa m’idea que nusoutrus\
algu tamián atotamus!\
si non lus de la cumida,\
al menus lus del boatu.\
¿Nun sei porque mi paez,\
que tais de nonis lus Santus?\
nun pudía San Isidru\
regar outru día el campu,\
pos dexóunus co las ganas\
de ver a la novia andandu,\
nun t’istrañi que Froilan\
anduviara rigulviandu,\
qu’el tampucu disfilou\
dispuás de tar ensayandu.\
Solu mi queda deseais\
en nombri de lus pixuatus,\
filicidá pa lus dos\
ya pa’l Rey, qu’omenti en ñatus.\
Invitallus a que vengan\
a Cuidieiru a vesitanus,\
si puadi ser, en utubri\
ya aprovechin pa entreganus\
el premiu a Puablu Ejemplar\
que lu tamus miriciandu.

El qu’ahora tenerá envidia\
será Rainieru de Monacu,\
pos paemi qu’el Albirtin\
vei a quedar cilibatu,\
o igual risualvi’l poblema,\
a Masachusi viaxandu.

Paez qu’ahora introis a todus\
el furor del casamiantu,\
hasta Juliu Iglesias ¿guais?\
tamián lu tuvu anunciandu\
ya dixu qu’iba facellu\
antis de cabar el añu.\
Ya lu del fiu del padri...\
¿nun ti paez algu raru?

Sin embargu, aquí en Cuideiru,\
lus disvurcius van ganandu,\
peru ... cuandu ti lu cuntan,\
de fulanu o de menganu,\
nun sabis a ciancia ciarta\
si ya verdaderu o falsu.\
La única forma, paemi,\
de risolver el intuartu\
ya meteti tú n’a cama,\
co la parea durmiandu,\
si t’ichan, ya que si quiarin\
ya si non ... ¡comu lus gatus!\
Estu ,San Pidrin del alma,\
ya un tema muy dilicau,\
pos a poucas que ti apuris,\
tamián cabas cuntagiau,\
¡hasta la Guardia Cevil,\
lus trámitis entamarun!

¡Tamus pirdius miuo probi!\
¡nun sei lu que tá pasandu!\
¿tenerá la Coca-Cola\
algu que ver en el casu,\
por mercar embotellada\
el agua que sal del cañu?\
Igual ya cousa del cloru\
ya tamus inlluquiciandu:\
Hay homis, que a las muyaris\
tan pegánduis en sin dualu,\
esu ... cuandu nun las matan\
qu’abondus casus tuviamus.\
Dicin, qu’esu ya violencia\
de géneru, ¡mal llamáu!\
mijor tinían que dicir,\
que yá de degeneraus.

A outrus, dais por operasi\
pa faer mengua n’el estomagu\
ya asina adelgazar,\
anque si sigan fartandu,\
¡hailus que quedan muy bian,\
en dos días ... son todu guasu!\
Nun si dan cuanta, San Pedru,\
que solu Dios fai milagrus,\
ya l’únicu que cunsiguin\
yá dati a Ti más traballu.

De lu qu’ichan po la teli\
dami nouxu hasta cuntallu\
anque esta vez, compadezcuti,\
con esu del Gran Hermanu,\
pos tocóuti güir a Aida\
tar co’l tou Jefi falandu,\
ahora ya m’ixplicu you,\
el porque tardasti tantu,\
en alcontrar el turullu\
pa iscuchar bian el rilatu.

De vistimentas ya modas\
fai tiampu que nun falamus,\
¿qué ti paez, San Pidrín,\
si cortamus ya rasgamus?\
¿nun visti, qu’ahora ta Kiku\
a disfilis asistiandu,\
pa que vengan a Cuideiru,\
lus mudistus afamaus?\
Venu un tal Jesús del Pozu\
en Utubri a vesitanus,\
ya dixu que a ispirasi\
tamián vinia de pasu,\
pa faeis a lus camarerus\
un ropaji uniformau.\
¡quian nus lu iba a dicir!\
¡más gorda nun entra en prau!\
pasan de sirvir racionis\
a maniquis riciclaus.\
Ya tamián pa las mucinas\
qu’en tourismu tan al cargu\
quiarin faceis uniformis\
comu zafatas de vualu.\
¿Darái ahora al Alcaldi\
por comprar un aroplanu?\
Si siguin asi las cousas\
ya estu risulta un aciartu,\
vou faceis una prupuasta\
pa que la vayan pensandu:\
Cuandu lus municipalis\
nisicitin traxis nuavus\
Agata Ruiz de la Prada\
dibiría disiñalus,\
guapus nun sei si taran,\
peru visibilis... un cachu.

Antis de cabar, Patrón,\
quiaru tener un ricuardu,\
pa tres prisonas quiridas\
que tan cuntigu n’el cialu:\
el primeiru Estampina,\
siampri tuvu al nuastru llau,\
túvilu de compañeru,\
n’el Calvariu ya amurandu,\
comu ves, en lus dos sitius\
tinía la vela na manu,\
dicía qu’era la herencia\
que lus sos pas i deixárun.\
Tamián icharías en falta,\
na prusición d’esti añu\
a un sacerdoti quiríu\
y’apriciau aquí n’el puablu,\
Don José’l Cura la Torri\
ya’l que mi tou rifiriandu.\
Ya’l Maestru de la Rula,\
que bian si tuvu destandu,\
en enseñanus lus nudus\
ya la rosa de lus viantus.

Nun ti quisiara deixar\
sin piditi, Patrón Santu,\
que nus des la bindición\
ya nus sigas prutigiandu.\
Fai qu’omentin las ganancias\
ya traigan pesca lus barcus,\
que nusoutrus ¡ya veras!\
¡que allegris somus con cuartus!\
hemus cantar ya bellar\
hasta que rivianti’l cuarpu.

Pa muastra abasta un botón\
¡veras que vivas ti damus!\
¡Viva’l Apostul San Pedru,\
Patrón y’Almiranti nuastru!\
¡Viva’l sigundu d’abordu\
que ya San Pablu de Tarsu!\
¡Ya que viva San Pablin\
que ya’l grumeti del barcu!\
¡Outru viva pa Santiagu,\
que celebra’l Añu Santu!\
¡Ya un viva pa’l calandariu,\
que ta de santu to’l añu!\
¡Vivan todus lus touristas,\
que vianin a vesitanus!\
Pintoris, isquibridoris\
ya lus que falan del puablu.\
¡Vivan las otoridadis,\
qu’en Cuideiru tianin mandu!\
(Peru si nun fan la playa\
ya que tianin pouca manu)\
¡Vivan todus lus prisentis\
de la aldea ya pixuatus!\
¡Ya que vivan lus osentis,\
que siampri lus asperamus!\
Pa tirminar co lus vivas\
ya deixáti hasta outru añu,\
voy gritar altu la copla,\
anque quedi sin risuallu:

> ¡MIENTRAS CUDILLERO VIVA\
Y DURI LA FUENTI’L CANTU,\
VA SAN PEDRU A LA RIBERA,\
CON TODUS LUS DEMÁS SANTUS!

> ¡Amura vela! ¡Isa vela!\
¡Fuego a babor! ¡Fuego a estribor!\
¡¡¡Viva Pedro!!!